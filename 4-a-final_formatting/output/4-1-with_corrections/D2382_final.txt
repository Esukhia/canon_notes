\[རྒྱུད་འགྲེལ། ཟི། ༡༤ན\]༄༅༅།
།རྒྱ་གར་སྐད་དུ།
སྭ་བྷྭ་བ་ཨ་སིདྡྷི་ནཱ་མ་ཨུ་བདེ་ཤ།།
བོད་སྐད་དུ།
རང་བཞིན་གྲུབ་བ་མེད་པའི་གཞིའི་མན་ངག་ཅེས་བྱ་བ།
རྗེ་བཙུན་སྒྲོལ་མ་ལ་ཕྱག་མཚལ་ལོ།
ཨེ་མ་ཇི་ལྟར་མཁས་པ་ཡིས[^1K]།
།ལྷ་ཁང་འདི་ནི་བཞེངས་བར་བྱ།
ཀ་བ་གཅིག་ལ་སྒོ་དགུ་བའི།
ཤིང་མཁན་གང་གིས་ཁང་བར་བྱས།
ཇི་ལྟར་ནམ་ཞིག་ལྷ་ཁང་དེར།
།འཇིག་པར་འགྱུར་བ་མི་ཤེས་ན།
ལྷ་ཁང་ནང་ནས་ཕུག་རོན་ནོ།
གནས་ནི་གང་དུ་ཚོལ་བར་བྱེད།
།ཇི་ལྟར་ནམ་ཞིག་ལྷ་ཁང་དེར།
འཇིག་པར་འགྱུར་བ་མི་[^2K]ཤེས་ན།
།གང་གིས་གཡོགས་ཤིང་ཞལ་ཞལ་བྱས།
།སྒོ་རབ་བསྔམས་པ་དེ་ལྟར་ན།
ཀ་བ་སྲིན་གྱིས་ཟོས་པ་ན།
ཇི་ལྟར་ནམ་ཞིག་ལྷ་ཁང་དེར།
འཇིག་པར་འགྱུར་བ་མི་[^3K]ཤེས་སོ།
།གང་གིས་གཡོགས་ཤིང་ཞལ་བྱས།
།ལྷ་ཁང་ནང་ནས་ཕུག་རོན་ནི།
།གནས་ནི་གང་དུ་ཚོལ་བར་བྱེད།
མར་དང་སྦྲང་རྩིའི་ཟས་བྱིན་ཡང་།
རིགས་ངན་གྱི་ནི་སྤྱོད་པ་འདྲ།
དེ་བཞིན་རྡོ་རྗེ་འགྲོ་བར་བྱེད།
ཇི་ལྟར་ནམ་ཞིག་ལྷ་ཁང་དེར།འཇིག་བར་འགྱུར་པ་མ་ཤེས་སོ།
ལྷ་ཁང་ནང་དེའི་ཕུག་རོན་ནི།
།གནས་ནི་གང་དུ་ཚོལ་བར་བྱེད།
སྣ་ཚོགས་མདོག་ཅན་ཕུག་རོན་ནི།
ལྷ་ཁང་བུམ་པ་སྤངས་ནས་ནི།
དབའ་བོའི་སྒོ་ནས་སྨྲ་བར་བྱེད།
ཇི་ལྟར་ནམ་ཞིག་ལྷ་ཁང་དེར།
འཇིགས་པར་འགྱུར་བ་མ་ཤེས་སོ།
ལྷ་ཁང་ནང་ནས་ཕུག་རོན་ནི།
གནས་ནི་གང་དུ་ཚོལ་བར་བྱེད།
ལྷ་ཁང་བུམ་པ་སྤངས་ནས་ནི།
།དཔའ་བོའི་སྒོ་ནས་སྨྲ་བར་བྱེད།
སེམས་ཀྱི་རྣམ་འཕྲུལ་ཡིན་ནོ་ཞེས།
འཕགས་བ་ཀླུ་སྒྲུབ་སྨྲ་བར་བྱེད།
།རང་བཞིན་གྲུབ་བ་མེད་པའི་གཞིའི་[^4K]མན་ངག་ཅེས་བྱ་བ་སློབ་དཔོན་ཀླུ་སྒྲུབ་ཀྱིས་མཛད་པ་རྫོགས་\[༡༤བ\]སོ།།


[^1K]: ཡི། སྣར་ཐང་། པེ་ཅིན།
[^2K]: མ། སྣར་ཐང་། པེ་ཅིན།
[^3K]: མ། སྣར་ཐང་། པེ་ཅིན།
[^4K]: བཞིའི། པེ་ཅིན།