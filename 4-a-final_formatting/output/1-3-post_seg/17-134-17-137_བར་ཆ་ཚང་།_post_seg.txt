མི་བཟད་གདོན་གྱིས་ཉེན་པའི་སེམས་ཅན་ལ་ཕན་ཐོགས་པར་འདོད་པའི་སྒྲུབ་པ་པོ་དམ་ཚིག་དང་ལྡན་པས།
ཀླུ་ཆེན་པོ་བརྒྱད་མཆོད་པར་འདོད་པའི་དཀྱིལ་འཁོར་སྔ་མ་བཞིན་དུ་བཞེངས་ལ་རལ་གྲི་དང་།
མདའ་རྣམས་ཀྱིས་མཐའ་མ་[^1K]བསྐོར་ལ།
དབུས་སུ་གཙོ་བོའི་བུམ་པ་བཙུགས་ལ།
གཟུངས་ཐག་གིས་གདགས།
པདྨའི་འདབ་མ་རྣམས་ཀྱི་སྟེང་དུ་ཀླུ་སོ་སོའི་གཟུགས་བརྙན་བཀོད་པ་དང་།
སོ་སོའི་གཏོར་མ་དཀར་གསུམ་མངར་གསུམ་དང་།
རྩི་སྨན་སྣ་ཚོགས་པ་[^2K]དང་ལྡན་པར་[^3K]ཡང་བཤམ་མོ[^4K]
།།དཀོན་མཆོག་དང་ཀླུ་རྣམས་མཆོད་པའི་ལྷ་བཤོས་དང་།
མར་མེ་ལ་སོགས་པ་མཆོད་པའི་བྱེ་བྲག་ཅི་འབྱོར་པ་རྣམས་བཤམ་མོ།
།ཕྱོགས་སྐྱོང་དང་བགེགས་རྣམས་ལ་གཏོར་མ་བཤམ་ཞིང་གཏང་[^5K]ངོ་།
།དེ་ནས་ཀླུ་ཆེན་པོ་རྣམས་སོ་སོའི་གནས་སུ་སྤྱན་དྲང་བ་ནི།
ཧཱུཾ་རྒྱ་མཚོ་ཡངས་པའི་དཀྱིལ་འཁོར་ནས།
།མཐའ་ཡས་འཇོག་པོ་ཀརྐོ་ཊ།
།ཨུ་ལི་ཀ་དང་ནོར་རྒྱས་དང་།
།པདྨ་དང་ནི་བ་སུ་ན།
།ཀླུ་ཆེན་བརྒྱད་པོ་འཁོར་དང་བཅས།
།བཙུན་མོ་རྣམས་ཀྱིས་[^6K]མགུལ་ནས་འཁྱུད།
།ཡབ་ཡུམ་སྲས་དང་བཅས་པ་རྣམས།
།འདིར་གཤེགས་སྤྱན་འདྲེན་མཆོད་པར་འབུལ།
ཨོཾ་ཕུཿསྭཱ་[^7K]སྭཱ་ཧཱ།
ས་མ་ཡཱ།
དེ་ནས་བསྟོད་ཅིང་གཏོར་མ་དབུལ་བ་[^8K]ནི།
ཧཱུྃ་ཤར་ཕྱོགས་ཀླུ་རྒྱལ་མཐའ་ཡས་ནི།
།སྐུ་མདོག་སེར་ལ་འོད་ཟེར་འབར།
།ཕྱག་མཚན་པདྨ་ཞགས་པ་བསྣམས།
།སྤྱི་གཙུག་ཡིད་བཞིན་ནོར་བུ་དང་།
།སྦྲུལ་མགོ་བདུན་གྱི་གདེངས་ཀ་ཅན།
།སྦྲུལ་དང་རིན་ཆེན་རྒྱན་གྱིས་བརྒྱན།
།དེ་ལ་མཆོད་ཅིང་བསྟོད་པར་བགྱི[^9K]།
།ལྷོ་ཕྱོགས་ཀླུ་རྒྱལ་འཇོག་པོ་ནི།
།ཞལ་གཅིག་ཕྱག་གཉིས་རོ་སྨད་སྦྲུལ།
།སྐུ་མདོག་དཀར་ལ་འོད་ཟེར་འབར།
།ཕྱག་མཚན་པདྨ་ཞགས་པ་བསྣམས།
།སྤྱི་གཙུག་ཡིད་བཞིན་ནོར་བུ་དང་།
།སྦྲུལ་མགོ་བདུན་གྱི་གདེངས་ཀ་ཅན།
།སྦྲུལ་དང་རིན་ཆེན་རྒྱན་གྱིས་བརྒྱན།
།དེ་ལ་མཆོད་ཅིང་བསྟོད་པར་བགྱི།
།ནུབ་ཕྱོགས་ཀླུ་དབང་ཀརྐོ་ཊ།
།ཞལ་གཅིག་ཕྱག་གཉིས་རོ་སྨད་སྦྲུལ།
།སྐུ་མདོག་དམར་ལ་འོད་ཟེར་འབར།
།ཕྱག་མཚན་པདྨ་ཞགས་པ་བསྣམས།
།སྤྱི་གཙུག་ཡིད་བཞིན་ནོར་བུ་དང་།
།སྦྲུལ་མགོ་བདུན་གྱི་གདེངས་ཀ་ཅན།
།སྦྲུལ་དང་རིན་ཆེན་རྒྱན་གྱིས་བརྒྱན།
།དེ་ལ་མཆོད་ཅིང་བསྟོད་པར་བགྱི།
།བྱང་ཕྱོགས་ཀླུ་རྒྱལ་ཨུ་ལི་ཀ
།ཞལ་གཅིག་ཕྱག་གཉིས་རོ་སྨད་སྦྲུལ།
།དམར་སྐྱ་འོད་ཟེར་འབར།
།ཕྱག་མཚན་པདྨ་ཞགས་པ་བསྣམས།
།སྤྱི་གཙུག་ཡིད་བཞིན་ནོར་བུ་དང་།
།སྦྲུལ་མགོ་བདུན་གྱི་གདེངས་ཀ་ཅན།
།སྦྲུལ་དང་རིན་ཆེན་རྒྱན་གྱིས་བརྒྱན།
།དེ་ལ་མཆོད་ཅིང་བསྟོད་པར་བགྱི།
།ཤར་ལྷོར་ཀླུ་རྒྱལ་ནོར་རྒྱས་ནི།
།ཞལ་གཅིག་ཕྱག་གཉིས་རོ་སྨད་སྦྲུལ།
།སྐུ་མདོག་[^10K]སེར་སྐྱ་འོད་ཟེར་འབར།
།ཕྱག་མཚན་པདྨ་ཞགས་པ་བསྣམས།
།སྤྱི་གཙུག་ཡིད་བཞིན་ནོར་བུ་དང་།
།སྦྲུལ་མགོ་བདུན་གྱི་གདེངས་ཀ་ཅན།
།སྦྲུལ་དང་རིན་ཆེན་རྒྱན་གྱིས་བརྒྱན།
།དེ་ལ་མཆོད་ཅིང་བསྟོད་པར་བགྱི།
།ལྷོ་ནུབ་ཀླུ་རྒྱལ་དུང་སྐྱོང་ནི།
།ཞལ་གཅིག་ཕྱག་གཉིས་རོ་སྨད་སྦྲུལ།
།སྐུ་མདོག་སེར་ལ་འོད་ཟེར་འབར།
།ཕྱག་མཚན་པདྨ་ཞགས་པ་བསྣམས།
།སྤྱི་གཙུག་ཡིད་བཞིན་ནོར་བུ་དང་།
།སྦྲུལ་མགོ་བདུན་གྱི་གདེངས་ཀ་ཅན།
།སྦྲུལ་དང་རིན་ཆེན་རྒྱན་གྱིས་བརྒྱན།
།དེ་ལ་མཆོད་ཅིང་བསྟོད་པར་བགྱི།
།ནུབ་བྱང་ཀླུ་རྒྱལ་པདྨ་ནི།
།ཞལ་གཅིག་ཕྱག་གཉིས་རོ་སྨད་སྦྲུལ།
།སྐུ་མདོག་སྔོ་སྐྱ་འོད་ཟེར་འབར།
།ཕྱག་མཚན་པདྨ་ཞགས་པ་བསྣམས།
།སྤྱི་གཙུག་ཡིད་བཞིན་ནོར་བུ་དང་།
།སྦྲུལ་མགོ་བདུན་གྱི་གདེངས་ཀ་ཅན།
།སྦྲུལ་དང་རིན་ཆེན་རྒྱན་གྱིས་བརྒྱན།
།དེ་ལ་མཆོད་ཅིང་བསྟོད་པར་བགྱི།
།བྱང་ཤར་ཀླུ་རྒྱལ་བ་ར་ཎ[^11K]།
།ཞལ་གཅིག་ཕྱག་གཉིས་རོ་སྨད་སྦྲུལ།
།སྐུ་མདོག་དམར་སྔོ་འོད་ཟེར་འབར།
།ཕྱག་མཚན་པདྨ་ཞགས་པ་བསྣམས།
།སྤྱི་གཙུག་ཡིད་བཞིན་ནོར་བུ་དང་།
།སྦྲུལ་མགོ་བདུན་གྱི་གདེངས་ཀ་ཅན།
།སྦྲུལ་དང་རིན་ཆེན་རྒྱན་གྱིས་བརྒྱན།
།དེ་ལ་མཆོད་ཅིང་བསྟོད་པར་བགྱི།
།སོ་སོའི་ཡུམ་གྱི་སྐུ་མདོག་ནི།
།རང་རང་ཡབ་དང་མཐུན་པ་ལ།
།རིན་ཆེན་ཕྲེང་བའི་དོ་ཤལ་ཅན།
།གཡས་གཡོན་ཡབ་ཀྱི་མགུལ་ནས་འཁྱུད།
།ཁ་རླངས་དུག་ཏུ་འཁྱིལ་བར་བྱེད།
།དེ་ལ་མཆོད་ཅིང་བསྟོད་པར་བགྱི།
།དེ་དག་སོ་སོའི་སྲས་རྣམས་ནི།
།སྐུ་མདོག་འདི་འདྲ་མ་ངེས་ཏེ།
།མཛེས་ཤིང་སྡུ་[^12K]གུ་འོད་འབར་བ།
།ལ་ལ་ཆུ་སྲིན་ཁ་ནས་འབྱུང་།
།དེ་བཞིན་སྦྲུལ་དང་སྦལ་པ་དང་།
།ཆུ་གླང་ཆུ་རྟ་ཁ་ནས་འབྱུང་།
།སྣ་ཚོགས་འགྱུར་བའི་གཟུགས་རྣམས་ལ།
།མཆོད་པ་འབུལ་ཞིང་བསྟོད་པར་བགྱིད།
།གཞན་ཡང་ཀླུ་བྲན་འབུམ་གྱི་ཚོགས།
།བྱོལ་སོང་གཟུགས་བརྙན་སྣ་ཚོགས་སྟོན།
།འདབ་ཆགས་ཚོགས་ཚོགས་དང་[^13K]ལྟོས་འགྲོ་དང་།
།རྐང་མངས་[^14K]དང་ནི་རྐང་མེད་དང་།
།སྡིག་སྲིན་གཟུགས་བརྙན་སྟོན་པ་ལ།
།མཆོད་ཅིང་བསྟོད་ནས་གཏོར་མ་འབུལ།
།བདག་གི་ལས་ཀྱི་འབྲས་བུ་རྣམས།
།ཇི་ལྟར་འདོད་པ་ཇི་བཞིན་དུ།
།ཁྱེད་ཀྱིས་[^15K]འདོད་དོན་གྲུབ་པར་མཛོད།
།ཅེས་ཀླུ་བརྒྱད་ཀྱི་སྙིང་པོ་བརྒྱ་རྩ་བཟླས་ལ་གཏོར་མ་གཏོང་[^16K]ཞིང་སྙིང་པོ་རྒྱས་བསྡུས་ཀྱི་བུམ་པའི་ཆུས་[^17K]ཁྲུས་བྱའོ།
།དེ་ནས་དཀྱིལ་འཁོར་བསྡུ་ཞིང་བཀྲ་ཤིས་གསོལ་ལོ།
།ཀླུ་ཆེན་པོ་བརྒྱད་མཆོད་པས་མི་བཟད་པའི་ནད་ཡམས་དྲག་པོ་ལས་ཐར་བར་བྱེད་པ།
དཔལ་མར་མེ་མཛད་བཟང་པོས་མཛད་པ་རྫོགས་སོ།།
།།
༄༅།
།དཔལ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ།
།ཀླུ་ཆེན་པོ་རྣམས་བསྒྲུབས་ཏེ་མི་བཟད་པ་ཙི་ཙི་[^18K]ཛྭ་ལའི་ནད་ལས་ཐར་པར་འདོད་པའི་སྒྲུབ་པ་པོ་དམ་ཚིག་དང་ལྡན་པས།
དཀྱིལ་འཁོར་སྔ་མ་བཞིན་དུ་བྲིས་ལ་མཆོད་པ་ཇི་ལྟར་འབྱོར་པ་བཞིན་བཤམས་ལ།
།གཙོ་བོའི་བསྙེན་པ་ཅི་རིགས་པར་བཟླས་ལ།
མཆོད་པ་དང་བསྟོད་པ་བྱ།
དེ་ནས་ཀླུ་ཆེན་པོ་རང་བཞིན་གྱི་གནས་ནས་གཟུགས་བརྙན་གྱི་དཀྱིལ་འཁོར་དུ་སྤྱན་དྲངས་ལ།
དེ་ལ་མཆོད་པ་དབུལ་ལོ།
།དེ་ནས་ཀླུ་བརྒྱད་ཀྱི་གཏོར་མ་ལ་བཾ་ལས་ཡེ་ཤེས་ཀྱི་ཆུ་རྒྱུན་བབས་ཏེ་སྔ་མ་ལྟར་ཕུལ་ལ།
དེ་ནས་ཀླུ་བརྒྱད་ཀྱི་དཀྱིལ་འཁོར་དེ་བདག་ཉིད་རྡོ་རྗེ་རྣམ་འཇོམས་ཀྱི་ང་རྒྱལ་དང་ལྡན་པས་ལག་མཐིལ་གཉིས་སུ་བསྒོམས་པས།
དེ་ནས་ཁ་སྦྱར་ཏེ་ཕུད་ཅེས་པ་ལན་འབུམ་བཟླས་ཏེ།
ཀླུ་རྣམས་ལ་འོ་མ་རྩི་སྨན་སྣ་ཚོགས་པས་མཆོད་ཅིང་།
དུག་ཐམས་ཅད་ཕྱུངས་ཤིག་[^19K]ཅེས་སྨན་གྱིས་མཆོད་པ་རྒྱས་པར་[^20K]དབུལ་ལོ།
།དེ་ལྟར་བསྙེན་པ་རྫོགས་ནས།
སྒྲུབ་པ་དངོས་ནི་ཀླུ་ཆེན་པོ་བརྒྱད་ལ་སོགས་པ་བག་ཟན་ལས་[^21K]ཀླུའི་གཟུགས་སྣ་ཚོགས་པ་བྱས་ཏེ།
བཙག་རམས་ལ་སོགས་པས་བསྒྱུར་ལ།
ཁམ་ཕོར་ཁ་སྦྱོར་[^22K]དུ་བཅུག་སྟེ།
རྩི་སྨན་དང་།
འོ་མ་དང་ལྡན་པས་ཀླུ་བརྒྱད་ཀྱི་སྙིང་པོ་བརྒྱ་རྩ་བརྒྱད་བསྟོད་པ་[^23K]ཅི་རིགས་པར་བྱས་ལ།
གང་འདོད་པའི་ས་ཕྱོགས་སུ་དཀྱིལ་འཁོར་དང་བཅས་པ་སའི་གཏིང་དུ་སྦའོ།
།དེ་ལྟར་བྱས་པས་ཀླུ་རྣམས་ཀྱིས་ལེགས་པ་[^24K]སྟེར་བར་འགྱུར་རོ།
།ཀླུ་སྒྲུབ་རིན་པོ་ཆེ་དབྱིག་སྒྲུབ་ཅེས་བྱ་བ།
དཔལ་མར་མེ་མཛད་ཀྱིས་མཛད་པ་རྫོགས་སོ།།
།།
༄༅།
།དཔལ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ།
།ཀླུ་རྣམས་ཀྱི་གདོན་ལས་གྲོལ་བར་འདོད་པའི་སྒྲུབ་པ་པོ་དམ་ཚིག་དང་ལྡན་པས།
དཀྱིལ་འཁོར་སྔ་མ་བཞིན་དུ་བྲིས་ལ།
གཙོ་བོའི་བུམ་པ་ལ་ལས་ཐམས་ཅད་པའི་སྔགས་ཀྱིས་བསངས་ལ།
དཀྱིལ་འཁོར་གྱི་དབུས་སུ་གཞག
།དེ་ནས་བག་ཟན་ལ་ཀླུ་ཆེན་པོ་བརྒྱད་ཀྱི་གཟུགས་སོར་བཞི་པ་ཐལ་མོ་སྦྱར་བ་ཚོན་གྱིས་བསྒྱུར་ཏེ།
སོ་སོའི་གནས་སུ་བུམ་པ་ལ་ཁ་བསྟན་ལ་གཞག་གོ།
།དེ་ནས་དཀྱིལ་འཁོར་གྱི་ཕྱོགས་མཚམས་རྣམས་སུ་སྦྲུལ་ནག་པོ་བརྒྱད།
རྩངས་པ་དམར་པོ་བརྒྱད།
སྦལ་པ་སེར་པོ་བརྒྱད།
སྡིག་པ་སྔོན་པོ་བརྒྱད།
ཉ་ལྗང་གུ་བརྒྱད།
ལྕོང་མོ་དམར་མོ་[^25K]བརྒྱད།
སྡོམ་[^26K]ནག་པོ་བརྒྱད།
བྱ་དཀར་མོ་བརྒྱད།
གླང་དམར་པོ་བརྒྱད།
ཆུ་སྲིན་སྔོན་པོ་བརྒྱད།
ར་དཀར་མོ་བརྒྱད།
སྲམ་སྔོན་པོ་[^27K]བརྒྱད།
རྟ་སྨུག་པོ་[^28K]བརྒྱད།
སྒོ་བཞིར་ཤར་དུ་སྟག་སྐྱ་བོ[^29K]།
ལྷོར་སེང་གེའི་[^30K]མགོ་ཅན།
ནུབ་ཏུ་བ་ལང་གི་མགོ་ཅན།
བྱང་དུ་བྱི་ལའི་མགོ་ཅན་ཕྱོགས་ཀྱི་ཁ་དོག་དང་མཐུན་པའོ།
།མུ་ཁྱུད་ཀྱི་སྟེང་དུ་ཀླུ་བརྒྱད་ཀྱི་ཆུང་མ་རལ་པ་ཅན་མདོག་ཁྲ་བོ་བརྒྱད་གཞག་གོ།
།མུ་རན་རྣམས་སུ་བྱོལ་སོང་གི་གཟུགས་སྣ་ཚོགས་ལ་ཚོན་སྣ་ཚོགས་པས་བསྒྱུར་ལ་གཞག་གོ།
།སྲོག་ཆགས་དེ་དག་ནི་གཙོ་བོ་ལ་བཀའ་ཉན་པའི་ཚུལ་གྱིས་བལྟའོ།
།དེ་ནས་དཀྱིལ་འཁོར་གྱི་ཕྱོགས་མཚམས་རྣམས་སུ་ཁམ་ཕོར་གཙང་མའམ།
རིན་པོ་ཆེའི་སྣོད་དུ་བ་དམར་མོའི་འོ་མ་སྦྲང་རྩི་དང་།
ཀ་ར་དང་།
བུ་རམ་ལ་སོགས་ཏེ།
མངར་སྣ་[^31K]རྣམས་དང་།
ནཱ་[^32K]ག་གེ་སར་ལ་སོགས་པའི་ཀླུ་སྨན་སྣ་ཚོགས་བླུགས་ཏེ།
དར་ལྗང་གུས་ཕུབ་ལ་གཞག་གོ།
།ཀླུའི་གཏོར་མ་ཉི་ཤུ་རྩ་གཅིག་ཕྱོགས་གཏོར་དང་།
བགེགས་གཏོར་ཀྱང་གཞན་དང་མཐུན་པར་བསག་གོ།
།རིན་པོ་ཆེ་དང་བལ་ཚོན་སྣ་ཚོགས་པ་ཡང་སོབས་སུ་འབུལ་[^33K]ལོ།
།དེ་ནས་ཛཿཧཱུཾ་བཾ་ཧོཿས་ཀླུ་[^34K]རྣམས་གཟུགས་བརྙན་ལ་བཅུག་སྟེ་དེ་དག་མཆོད་པར་བྱའོ།
།མེ་ལོང་གི་ནང་དུ་གཟུགས་བརྙན་གསལ་བར་བྱས་ལ།
ནད་པའི་ལུས་ལ་རྨ་བྱས་བྱབས་ཏེ།
མེ་ལོང་གི་གཟུགས་བརྙན་དང་དཀྱིལ་འཁོར་གསལ་བར་བྱས་ལ།
འོ་མ་སྦྲེང་ཞིང་སྐབས་སུ་དུག་འདོན་པའི་ཆོ་ག་བྱའོ།
།སྔ་མ་བཞིན་བསྟོད་ཅིང་།
སྙིང་པོ་ཤིན་ཏུ་བསྡུས་པའི་གཤམ་ལ།
ཀླུ་བརྒྱད་ཀྱི་སྙིང་པོ་བཟླས་སོ།
།དེ་ལྟར་བརྒྱ་སོང་ཞིང་ཀླུ་རྣམས་ལ་སྨན་དབུལ་བ་ནི།
ཀྭ་ཡེ་ཀླུ་ཆེན་པོ་[^35K]བརྒྱད་པོ་ཚུར་ཉོན་དང་།
།ང་ནི་རྡོ་རྗེ་རྣམ་འཇོམས་ཏེ།
།རིག་སྔགས་གྲུབ་པས་ཡས་དོར་ཏེ།
།ཀླུ་རྣམས་ང་ཡི་བཀའ་ལ་ཉོན།
།ང་ཡི་བཀའ་ལ་མི་ཉན་ན།
།རྡོ་རྗེ་འཛིན་པའི་རྡོ་རྗེ་འདིས།
།ཀླུ་ཡི་སྙིང་ལ་མེ་སྦར་ནས།
།མགོ་ལུས་བྱེ་མས་སྲེག་པར་[^36K]བྱེད།
།དེ་བས་ང་ཡི་བཀའ་ཉོན་ཅིག
།ཧཱུཾ་གདུག་པའི་ནད་[^37K]རྣམས་གདོན་པའི་ཕྱིར།
།ཀླུ་རྒྱལ་རྣམས་ལ་མཆོད་པར་འབུལ།
།ནཱ་[^38K]ག་གེ་སར་བདུད་རྩི་འབུལ།
།ནཱ་[^39K]ག་པུས་པའི་བདུད་རྩི་འབུལ།
།རྒྱ་མཚོ་ལྦུ་བའི་[^40K]བདུད་རྩི་འབུལ།
།གླ་གོར་ཞོ་ཤའི་བདུད་རྩི་འབུལ།
།མཁལ་མ་ཞོ་ཤའི་བདུད་རྩི་འབུལ།
།སྙིང་ཞོ་ཤ་ཡི་བདུད་རྩི་འབུལ།
།པུ་ཤེལ་ཙེ་[^41K]ཡི་བདུད་རྩི་འབུལ།
།ཀཎྜ་ཀ་རིའི་བདུད་རྩི་འབུལ།
།མཁལ་སྲན་བྲེ་ཡི་བདུད་རྩི་འབུལ།
།ཅུ་[^42K]གང་དཀར་པོའི་བདུད་རྩི་འབུལ།
།གུར་ཀུམ་དག་གི་བདུད་རྩི་འབུལ།
།འོམ་[^43K]བུ་དག་གི་བདུད་རྩི་འབུལ།
།དབང་པོ་ལག་པའི་བདུད་རྩི་འབུལ།
།ཆུ་སྲིན་སྡེར་མོའི་བདུད་རྩི་འབུལ།
།རྡོ་རྒྱུས་དཀར་པོའི་བདུད་རྩི་འབུལ།
།ཐལ་ཀ་རྡོ་རྗེའི་བདུད་རྩི་འབུལ།
།དཀར་གསུམ་དག་གི་བདུད་རྩི་འབུལ།
།མངར་གསུམ་དག་གི་བདུད་རྩི་འབུལ།
།ཞེས་བརྗོད་ཅིང་ཀླུ་རྣམས་ཀྱི་སྙིང་པོ་བརྒྱ་ཚར་རེ་བཟླས།
དེ་ནས་ཀླུ་གསོ་བའི་ཆོ་ག་ནི།
ཧཱུྃ་ནཱ་[^44K]ག་གེ་སར་སྨན་ཕུལ་བས།
།[^45K]གློ་[^46K]ནད་སོས་གྱུར་ཅིག
།ནཱ་ག་བུས་པའི་[^47K]སྨན་ཕུལ་བས།
།ཀླུ་ཡི་མཆིན་ནད་སོས་གྱུར་ཅིག
།རྒྱ་མཚོ་ལྦུ་བའི་[^48K]སྨན་ཕུལ་བས།
།ཀླུ་ཡི་དབུགས་ནད་སོས་གྱུར་ཅིག
།གླ་གོར་ཞོ་ཤའི་སྨན་ཕུལ་བས།
།ཀླུ་ཡི་ཀླད་ནད་སོས་གྱུར་ཅིག
།མཁལ་མ་ཞོ་ཤའི་བདུད་རྩི་ཡིས།
།ཀླུ་ཡི་མཁལ་ནད་སོས་གྱུར་ཅིག
།སྙིང་ཞོ་ཤ་ཡི་སྨན་ཕུལ་བས།
།ཀླུ་ཡི་སྙིང་ནད་སོས་གྱུར་ཅིག
།པུ་ཤེལ་[^49K]ཙེ་[^50K]ཡི་སྨན་ཕུལ་བས།
།ཀླུ་ཡི་སྐྲ་[^51K]ནད་སོས་གྱུར་ཅིག
།ཀཎྜ་[^52K]ཀ་རིའི་སྨན་ཕུལ་བས།
།ཀླུ་ཡི་རྐང་ནད་སོས་གྱུར་ཅིག
།མཁལ་སྲན་ཁྲ་བོའི་སྨན་ཕུལ་བས།
།ཀླུ་ཡི་ཁ་ནད་སོས་གྱུར་ཅིག
།ཅུ་[^53K]གང་དཀར་པོའི་སྨན་ཕུལ་བས།
།ཀླུ་ཡི་སོ་ནད་སོས་གྱུར་ཅིག
།གུར་གུམ་དག་གི་སྨན་ཕུལ་བས།
།ཀླུ་ཡི་རྒྱུ་ནད་སོས་གྱུར་ཅིག
།འོམ་བུ་དག་གི་སྨན་ཕུལ་བས།
།ཀླུ་ཡི་ཁོང་ནད་སོས་གྱུར་ཅིག
།དབང་པོ་ལག་པའི་སྨན་ཕུལ་བས།
།ཀླུ་ཡི་ཡན་ལག་སོས་གྱུར་ཅིག
།ཆུ་སྲིན་སྡེར་མོའི་སྨན་ཕུལ་བས།
།ཀླུ་ཡི་སེམས་ནད་སོས་གྱུར་ཅིག
།རྡོ་རྒྱུས་དཀར་པོའི་སྨན་ཕུལ་བས།
།ཀླུ་ཡི་ཆུ་རྒྱུས་ཉམས་པ་སོས་གྱུར་ཅིག
།ཐལ་ཀ་རྡོ་རྗེའི་སྨན་ཕུལ་བས།
།ཀླུ་ཡི་གསང་ནད་སོས་གྱུར་ཅིག
།དཀར་གསུམ་བདུད་རྩི་ཕུལ་བ་ཡིས།
།ཀླུ་ཡི་གཟི་མདངས་ཉམས་པ་སོས་གྱུར་ཅིག
།མངར་གསུམ་བདུད་རྩི་ཕུལ་བ་ཡིས།
།ཀླུ་རྣམས་ལུས་ཤེད་རྫོགས་གྱུར་ཅིག
།ཅེས་སྨན་གྱིས་ལུས་ནད་རྣམས་བསལ་ནས།
ཀླུའི་དུག་[^54K]དབྱུང་ཞིང་གདོན་ལས་དགྲོལ་བའི་ཆོ་ག་ནི།
མེ་ལོང་གི་དཀྱིལ་འཁོར་ལ་རྩི་མཆོད་འབུལ་བ་[^55K]ནི།
རྨ་བྱས་དུག་བྱབ་ཅིང་འདི་སྐད་ནཱ་[^56K]ག་གེ་སར་སྨན་གྱི་མཆོག
།ནཱ་[^57K]ག་གེ་སར་འདི་ཕུལ་བས།
།ཀླུ་ཡི་ནད་རྣམས་སོས་གྱུར་ཅིག
།ཀླུ་ཡི་ནད་རྣམས་སོས་པ་བཞིན།
།མི་ཡི་ནད་རྣམས་སོས་གྱུར་ཅིག
།ཀླུ་ཡི་ནད་རྣམས་སོས་ནས་ཀྱང་།
།ཀླུ་རྣམས་མདངས་དང་ལྡན་གྱུར་ཅིག
།ཀླུ་རྣམས་མདངས་དང་ལྡན་ནས་ཀྱང་།
།མི་རྣམས་མདངས་དང་ལྡན་གྱུར་ཅིག
།ཀླུ་རྣམས་མདངས་དང་ལྡན་ནས་ཀྱང་།
།ཀླུ་ཡི་དུག་རྣམས་ཕྱིར་ཕྱུང་[^58K]ཤིག
།དུག་འདི་ས་ཡི་ནང་དུ་སོང་།
།རེག་པའི་དུག་རྣམས་ཕྱིར་ཕྱུང་[^59K]ཤིག
།ཁ་རླངས་དུག་རྣམས་ཕྱིར་ཕྱུང་[^60K]ཤིག
།དུག་རྣམས་ས་ཡི་ནང་དུ་སོང་།
།དེ་བཞིན་ཆུ་དང་མེ་དང་རླུང་།
།འབྱུང་བ་བཞི་ལ་དུག་སོང་ཅིག
།ཅེས་བརྗོད་ཅིང་ཕུད་ཕུད་ཅེས་དུག་གི་རླངས་པ་སྔོན་དམར་དུ་འབྱུང་[^61K]ཞིང་།
རྨ་བྱས་བྱབས་ལ་མེ་ལོང་ལ་བསྟིམ་མོ།
།སྨན་ཀུན་ལ་ཚིག་དེ་ཀུན་སྦྱར།
དེ་ལྟར་སྙིང་པོ་སྟོང་ཚར་ཞིང་དེ་ལྟར་གདོན་དགྲོལ་གྱི་ཆོ་ག་ཚིག་ཏུ་བརྗོད་ཅིང་།
དུག་གདོན་ནོ།
།ནད་པའི་ལུས་མགོ་མཇུག་ཏུ་སྨྱག་[^62K]ཤད་ཀྱི་ལྕུག་མའམ།
བལ་པོ་སེའུའི་ལྕུག་མས་བརྡེག་གོ།
།རྨ་དང་ཤུ་བ་ཡོད་པ་རྣམས་ལ་ཁྲུས་བྱའོ།
།དེ་ནས་ཀླུ་རྣམས་ལ་གཏོར་མ་རྒྱ་ཆེན་པོ་གཏང་[^63K]ངོ་།
།བགེགས་དང་ཕྱོགས་སྐྱོང་རྣམས་ལ་ཡང་གཏོར་མ་གཏང་[^64K]ངོ་།
།དེ་ནས་དཀྱིལ་འཁོར་གཟུགས་དང་བཅས་པ་དེ་ཆུ་ཀླུང་ཆེན་པོའམ།
ཡང་ན་སའི་གཏེར་དུ་སྦའོ།
།དེ་ནས་ཚེ་དབང་བསྐུར་ཞིང་བཀྲ་ཤིས་གསོལ།
ཁྲུས་བྱ་ཞིང་སྙིང་པོ་རྒྱས་བསྡུས་གང་མོས་ལ་བརྒྱ་རྩ་བརྒྱད་ཟློས་[^65K]སུ་གཞུག་གོ།
།[^66K]མི་ཤིགས་པ་ལུས་ཐམས་ཅད་རྡོ་རྗེར་[^67K]བྱིན་གྱིས་བརླབས་ལ་གཞག་གོ།
།ཀླུའི་གདོན་ལས་གྲོལ་བར་བྱེད་པ་སྦྲུལ་འཛིན་བསད་པ་ཞེས་བྱ་བ།
དཔལ་མར་མེ་མཛད་བཟང་པོས་མཛད་པ་རྫོགས་སོ།།
།།
༄༅།
།འཕགས་པ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ།
།ཀླུའི་གདོན་བསྲུང་བར་འདོད་པའི་སྒྲུབ་པ་པོ་དམ་ཚིག་དང་ལྡན་པས།
བཅོམ་ལྡན་འདས་རྡོ་རྗེ་རྣམ་པར་[^68K]འཇོམས་པའི་ང་རྒྱལ་དང་དུས་ཐམས་ཅད་དུ་མི་འབྲལ་བར་བྱས་ཏེ།
རྒྱལ་པོའི་རིགས་ཀྱི་གདོན་གྱིས་ཟིན་པ་ལ་རྒྱུད་རྫོགས་པ་ལ་འབད་པར་བྱ་ཞིང་རྟག་ཏུ་ཁྲུས་བྱའོ།
།རྗེའུའི་རིགས་ལ་སྙིང་པོ་བསྡུས་པ་ལ་འབད་པར་བྱ་ཞིང་།
རྟག་ཏུ་དབང་བསྐུར་བར་བྱའོ།
།བྲམ་ཟེའི་རིགས་ཀྱིས་ཟིན་པ་ལ་སྙིང་པོ་བསྡུས་པ་ལ་འབད་པར་[^69K]བྱ་ཞིང་རྟག་ཏུ་སྦྱིན་སྲེག་[^70K]བྱའོ།
།དམངས་རིགས་ཀྱི་གདོན་གྱིས་ཟིན་པ་ལ།
རྒྱུད་འཁྲུག་པ་བཟླས་ཤིང་འཇིག་རྟེན་གྱི་དཀྱིལ་འཁོར་དུ་གཞུག་[^71K]ཅིང་དབང་བསྐུར་བའོ།
།གདོལ་པའི་[^72K]ནད་ཀྱིས་ཟིན་པ་རྣམས་ལ་ནི་རྒྱུད་དུམ་བུར་བཟླས་ཤིང་གདོན་དགྲོལ་གྱི་ཆོ་ག་རྟག་ཏུ་བྱའོ།
།ཤ་རོ་དང་རྨ་དང་ཤུ་བ་གཙོ་ཆེ་བ་རྣམས་ལ་ནི་གུ་གུལ་དང་།
སྦྲང་རྩི་དང་ཚིལ་ཆེན་རྣམས་ལ་སྔགས་བཏབ་ལ་བྱུག་གོ།
།བེམས་དང་སྦྲིད་དང་རབ་ཏུ་ཚ་བ་རྣམས་ལ་ནི།
ཙནྡན་དཀར་པོ་དང་།
ག་བུར་དང་།
ཀ་ར་རྣམས་ལ་སྔགས་བཏབ་ལ་བཏུང་ངོ་།
།ཤའི་ནད་རྣམས་ལ་བ་བླ་དང་།
སྙིང་ཞོ་ཤ་དང་།
ཙི་ཏ་[^73K]དང་།
ལྡོང་རོས་རྣམས་ལ་སྔགས་བཏབ་ལ་བྱུག་གོ།
།རུས་པའི་ནད་རྣམས་ལ་ནི་འབྲུག་རུས་དང་དངུལ་ཆུ་ལ་བསྔགས་[^74K]ལ་བྱུག་གོ།
།སྨིན་མ་བྱི་བ་ལ་སོགས་པ་བ་སྤུའི་ནད་རྣམས་ལ་ནི།
།འབྲས་བུ་གསུམ་བསྲེགས་པའི་ཐལ་བ་ལ་བསྔགས་[^75K]ལ་བྱུག་གོ།
།མདོར་ན་ཚ་བའི་ནད་རྣམས་ཀྱིས་ཟིན་པ་ལ་ནི།
བསིལ་བའི་སྨན་རྣམས་ལ་བསྔགས་[^76K]ལ་བྱུག་གོ།
།གྲང་བའི་གདོན་གྱིས་ཟིན་པ་ལ་[^77K]ནི་ཚ་བའི་སྨན་རྣམས་ལ་བསྔགས་[^78K]ལ་ཆང་དང་སྦྱར་ལ་ལྟོར་གཏོང་།
སྔགས་ཟློས་པའི་[^79K]ཚེ་རང་གི་སྙིང་གི་དཀྱིལ་དུ་ཡིག་འབྲུ་རྣམས་ལས་[^80K]འོད་ཟེར་ཞི་རྒྱས་ཀྱི་ཁ་དོག་ལྟར་དམིགས་ལ།
སྤྲོས་པས་ཀླུའི་དུག་རྣམས་ཕྱིར་འཐོན་ཏེ།
དེའི་རྗེས་ལ་ལུས་མགོ་མཇུག་རྡོ་རྗེ་རྩེ་གསུམ་པས་གཏམས་པར་དམིགས་ལ་བཟླས་སོ།
།རྡོ་རྗེ་དེ་དག་ལས་ཀྱང་བསྐལ་པའི་མེ་སྣ་ཚོགས་ལ་དམིགས་ཏེ།
མེ་དེ་དག་ལ་སྔགས་ཀྱི་རང་སྒྲ་ཐོགས་པ་མེད་པར་[^81K]གྲག་ལ་དམིགས་ཏེ་བཟླས་སོ།
།སྔགས་བཟླས་པའི་མཆིལ་མ་རྣམས་ཀྱང་ཁྲོ་ཆུ་ཁོལ་མར་དམིགས་སོ།
།སྐབས་སུ་གདུག་པ་ཅན་རྣམས་ཚར་གཅད་པའི་[^82K]ཕྱིར།
ཡེ་ཤེས་འདུས་པའི་ཁྲོ་ཆུང་ཡུངས་འབྲུ་ཙམ་རྡོ་རྗེའི་ཁ་ནས་འཐོན་ཏེ།
གྲངས་མེད་པར་འཕྲོས་ཏེ་ཁ་དོག་སྔོན་པོ་གཡས་རྡོ་རྗེ་གཡོན་བུམ་པ་བཟུང་བས་མེ་སྟག་འཕྲོས་པས་གདུག་རྩུབ་རྣམས་ཚར་བཅད[^83K]།
བསྐལ་པའི་མེ་སྣ་ཚོགས་འཕྲོས་པས།
རང་གནས་སྒྲའི་བསམ་གཏན་ཕྱོགས་ཐམས་ཅད་ནས་རྒྱུན་མ་ཆད་པར་སྒྲོགས་པས་ཀླུའི་གྲོང་ཁྱེར་དཔག་ཏུ་མེད་པ་རླག་པར་བྱེད་པ་དེ་དག་མེ་རི་དང་མེ་དཔུང་གི་དཀྱིལ་ན།
ཀླུ་གདུག་པ་ཅན་གྱི་རང་སྲོག་དང་།
བུ་དང་བུ་མོ་དང་ཆུང་མ་དང་གཡོག་རྣམས་སྲེག་པར་[^84K]བྱེད་པ།
དེ་ལྟ་བུའི་ཁྲོ་ཆུང་གི་གཟི་བརྗིད་ཀྱིས།
ཀླུའི་རྒྱལ་པོ་རྣམས་རབ་ཏུ་སྐྲག་[^85K]སྟེ།
ཐལ་མོ་སྦྱར་ནས་བཀའ་ཉན་ཅིང་ཀླུའི་དུག་རྣམས་རང་གི་ལུས་ལ་རྔུབ་པར་དམིགས་སོ།
།དེ་ལྟར་ལས་ཇི་ལྟར་འདོད་པ་བཞིན་དུ་བྱས་ནས་སླར་རྡོ་རྗེ་རྣམ་པར་འཇོམས་པ་ལ་བསྟིམས་ལ་གཞག་གོ།
།དེའི་ཕྱི་ནང་ལུས་ཐམས་ཅད་རྡོ་རྗེར་[^86K]བྱིན་གྱིས་བརླབས་ནས་ཞེས་སྨོས་ནས[^87K]།
ཁྲོ་བོ་དེ་དག་གི་རྡོ་རྗེ་ཞེས་སྨོས་པའོ།
།དེ་ལྟར་བྱེད་པ་ནི་ཀླུའི་གདོན་ཐམས་ཅད་སྲུང་བར་[^88K]བྱེད་པ་དང་།
བརླག་པར་བྱེད་པའི་ལས་ཀྱི་སྦྱོར་བའོ།
།དེ་དག་ཀླུའི་གདོན་ལས་བསྲུང་ན་སྔགས་ཀྱི་མགོ་ལ་ཨོཾ་བཛྲ་རཀྵ་རཀྵ་ཧཱུཾ་ཧཱུཾ་ཞེས་བཟླས་སོ།
།ཞི་བར་བྱེད་ན་ཞབས་ལ་ནཱ་ག་སྭཱ་ཧཱ་ཞེས་བཟླས་སོ།
།རྒྱས་པར་བྱེད་ན་ཞབས་ལ་ནཱ་[^89K]ག་སརྦ་ལོ་ཀི་ཕཊ་ཅེས་པའོ།
།དབང་དུ་བྱེད་ན་ནཱ་ག་ཨ་ལ་ཡ་ཧཱུཾ་ཞེས་པའོ།
།གསོད་ན་ནཱ་ག་མཱ་ར་ཡ་ཧཱུཾ་ཕཊ་ཅེས་པའོ།
།གནོན་ན་ནཱ་[^90K]ག་སྟཾ་བྷ་ཡ་ནཾ།
སྲེག་[^91K]ན་ནཱ་ག་ཛྭ་ལ་རཾ་ཧཱུྃ།
སྐྲོད་ན་ནཱ་ག་ཨུ་[^92K]ཙ་ཏ་ཡ་ཕཊ།
འགུགས་ན་ནཱ་ག་པ་ཡཾ་ཛ།
ཀླུའི་འཁྲུན་ཐག་གཅོད་ན་ནཱ་ག་ཡ་ཧི་ས་ར་ན་ཕཊ་ཅེས་པ་རྣམས་སྔགས་ཀྱི་མཐའ་རྟེན་དུ་ཤེས་པར་བྱའོ།
།དེ་ལྟར་བྱས་པས་གདུག་པ་ཀླུའི་དུག་པ་[^93K]མ་ལུས་པར་བརླག་པར་འགྱུར་བར་ངེས་སོ།
།ཀླུའི་གདོན་ལས་ཐར་བར་བྱེད་པའི་ལས་ཀླུའི་སྲོག་མེ་དཔལ་གྱི་འཁོར་ལོ་ཞེས་བྱ་བ།
ཀླུའི་རྣམ་པར་འཇོམས་པའི་སྙིང་གཟེར་དུ་བཀོད་པ།
སློབ་དཔོན་ཆེན་པོ་དཔལ་མར་མེ་མཛད་ཀྱིས་མཛད་པ་རྫོགས་སོ།།
།།


[^1K]: ཀྱི་ཐ་མ། སྣར་ཐང་། པེ་ཅིན།
[^2K]: སྣ་ཚོགས། སྣར་ཐང་། པེ་ཅིན།
[^3K]: ལྡན་པ། སྣར་ཐང་། པེ་ཅིན།
[^4K]: བཤམ། སྣར་ཐང་། པེ་ཅིན།
[^5K]: བཏང། སྣར་ཐང་། པེ་ཅིན།
[^6K]: ཀྱི། སྣར་ཐང་། པེ་ཅིན།
[^7K]: ན་སྭཱ། སྣར་ཐང་། པེ་ཅིན།
[^8K]: འབུལ་བ། སྣར་ཐང་། པེ་ཅིན།
[^9K]: བགྱིའོ། སྣར་ཐང་། པེ་ཅིན།
[^10K]: དམར་སྐྱ་འོད་ཟེར་འབར།_།ཕྱག་མཚན་པདྨ་ཞགས་པ་བསྣམས།_།སྤྱི་གཙུག་ཡིད་བཞིན་ནོར་བུ་དང་།_།སྦྲུལ་མགོ་བདུན་གྱི་གདེངས་ཀ་ཅན།_།སྦྲུལ་དང་རིན་ཆེན་རྒྱན་གྱིས་བརྒྱན།_།དེ་ལ་མཆོད་ཅིང་བསྟོད་པར་བགྱི།_།ཤར་ལྷོར་ཀླུ་རྒྱལ་ནོར་རྒྱས་ནི།_།ཞལ་གཅིག་ཕྱག་གཉིས་རོ་སྨད་སྦྲུལ།_།སྐུ་མདོག། ཞེས་པར་མ་གཞན་ནང་མེད།
[^11K]: སུ་ན། སྣར་ཐང་། པེ་ཅིན།
[^12K]: སྡུག། སྣར་ཐང་། པེ་ཅིན།
[^13K]: དང་ནི། སྣར་ཐང་། པེ་ཅིན།
[^14K]: མང། སྣར་ཐང་། པེ་ཅིན།
[^15K]: ཀྱི། སྣར་ཐང་། པེ་ཅིན།
[^16K]: བཏང། སྣར་ཐང་། པེ་ཅིན།
[^17K]: ཆུས། ཞེས་པར་མ་གཞན་ནང་མེད།
[^18K]: ཙཱི། སྣར་ཐང་། པེ་ཅིན།
[^19K]: ཕྱུང་ཞིག། སྣར་ཐང་། པེ་ཅིན།
[^20K]: རྒྱས་པས། སྣར་ཐང་། པེ་ཅིན།
[^21K]: ལ། སྣར་ཐང་། པེ་ཅིན།
[^22K]: སྦྱར། སྣར་ཐང་། པེ་ཅིན།
[^23K]: བརྗོད་སྟོད་པ། སྣར་ཐང་།
[^24K]: ལེགས་པར། སྣར་ཐང་། པེ་ཅིན།
[^25K]: དམར་པོ། སྣར་ཐང་། པེ་ཅིན།
[^26K]: རྡོམ། སྣར་ཐང་། པེ་ཅིན།
[^27K]: སྔོ་སྐྱ། སྣར་ཐང་། པེ་ཅིན།
[^28K]: སྨུག་མོ། སྣར་ཐང་།
[^29K]: སྐྱའོ། སྣར་ཐང་། པེ་ཅིན།
[^30K]: སེང་གེ། སྣར་ཐང་། པེ་ཅིན།
[^31K]: སྣ། ཞེས་པར་མ་གཞན་ནང་མེད།
[^32K]: ན། སྣར་ཐང་། པེ་ཅིན།
[^33K]: སྐབས་སུ་འབུལ། ཅོ་ནེ། སོགས་སུ་དབུལ། སྣར་ཐང་། པེ་ཅིན།
[^34K]: ཧོཿཀླུ། སྣར་ཐང་། པེ་ཅིན།
[^35K]: ཆེན། སྣར་ཐང་། པེ་ཅིན།
[^36K]: བསྲེག་པར། སྣར་ཐང་། པེ་ཅིན།
[^37K]: ནད་པའི། སྣར་ཐང་། པེ་ཅིན།
[^38K]: ན། སྣར་ཐང་། པེ་ཅིན།
[^39K]: ན། སྣར་ཐང་། པེ་ཅིན།
[^40K]: སྦུ་བའི། སྣར་ཐང་། པེ་ཅིན།
[^41K]: རྩེ། སྣར་ཐང་། པེ་ཅིན།
[^42K]: བཅུ། སྣར་ཐང་། པེ་ཅིན།
[^43K]: འུན། སྣར་ཐང་། པེ་ཅིན།
[^44K]: ན། སྣར་ཐང་། པེ་ཅིན།
[^45K]: ཀླད་ནད་སོགས་གྱུར་ཅིག། །ཀླུ་ཡི། སྣར་ཐང་། པེ་ཅིན།
[^46K]: ཀློ། སྣར་ཐང་། པེ་ཅིན།
[^47K]: ན་ག་སྦུས་པའི། སྣར་ཐང་། པེ་ཅིན།
[^48K]: སྦུ་བའི། སྣར་ཐང་། པེ་ཅིན།
[^49K]: སྦུ་ཤེལ། སྣར་ཐང་། པེ་ཅིན།
[^50K]: རྩེ། སྣར་ཐང་། པེ་ཅིན།
[^51K]: སྐྲངས། སྣར་ཐང་། པེ་ཅིན།
[^52K]: ཀཎྚ། སྣར་ཐང་། པེ་ཅིན།
[^53K]: བཅུ། སྣར་ཐང་། པེ་ཅིན།
[^54K]: སྐྲག། སྣར་ཐང་། པེ་ཅིན།
[^55K]: དབུལ་བ། སྣར་ཐང་། པེ་ཅིན།
[^56K]: ཧཱུཾ་ན། སྣར་ཐང་། པེ་ཅིན།
[^57K]: ན། སྣར་ཐང་། པེ་ཅིན།
[^58K]: ཕྱུངས། སྣར་ཐང་། པེ་ཅིན།
[^59K]: ཕྱུངས། སྣར་ཐང་། པེ་ཅིན།
[^60K]: ཕྱུངས། སྣར་ཐང་། པེ་ཅིན།
[^61K]: བྱུང། སྣར་ཐང་། པེ་ཅིན།
[^62K]: གཞུག་ཏུ་སྨག། སྣར་ཐང་། པེ་ཅིན།
[^63K]: བཏང། སྣར་ཐང་། པེ་ཅིན།
[^64K]: བཏང། སྣར་ཐང་། པེ་ཅིན།
[^65K]: བཟློས། སྣར་ཐང་། པེ་ཅིན།
[^66K]: གཞུག། སྣར་ཐང་། པེ་ཅིན།
[^67K]: རྡོ་རྗེས། སྣར་ཐང་། པེ་ཅིན།
[^68K]: རྣམ། སྣར་ཐང་། པེ་ཅིན།
[^69K]: འབད་པ། སྣར་ཐང་། པེ་ཅིན།
[^70K]: བསྲེག། སྣར་ཐང་། པེ་ཅིན།
[^71K]: བཞུག། སྣར་ཐང་། པེ་ཅིན།
[^72K]: རྡོབ་པའི། པེ་ཅིན། རྡོལ་པའི། སྣར་ཐང་།
[^73K]: རྩི་ཏ། སྣར་ཐང་། པེ་ཅིན།
[^74K]: སྔགས། སྣར་ཐང་། པེ་ཅིན།
[^75K]: སྔགས། སྣར་ཐང་། པེ་ཅིན།
[^76K]: སྔགས། སྣར་ཐང་། པེ་ཅིན།
[^77K]: ལ། ཞེས་པར་མ་གཞན་ནང་མེད།
[^78K]: སྔགས། སྣར་ཐང་། པེ་ཅིན།
[^79K]: གཏོང་བཏང་། སྔགས་བཟློས་པའི། སྣར་ཐང་། པེ་ཅིན།
[^80K]: ལ། སྣར་ཐང་། པེ་ཅིན།
[^81K]: མེད་པ། སྣར་ཐང་། པེ་ཅིན།
[^82K]: བཅད་པའི། སྣར་ཐང་། པེ་ཅིན།
[^83K]: གདུག་གཙུབ་རྣམས་ཚར་གཅད། སྣར་ཐང་། པེ་ཅིན།
[^84K]: བསྲེག་པར། སྣར་ཐང་། པེ་ཅིན།
[^85K]: བསྐྲག། སྣར་ཐང་། པེ་ཅིན།
[^86K]: རྡོ་རྗེས། སྣར་ཐང་། པེ་ཅིན།
[^87K]: ནས་ཞེས། སྣར་ཐང་། པེ་ཅིན།
[^88K]: བསྲུང་བར། སྣར་ཐང་། པེ་ཅིན།
[^89K]: ན། སྣར་ཐང་། པེ་ཅིན།
[^90K]: ན། སྣར་ཐང་། པེ་ཅིན།
[^91K]: བསྲེག། སྣར་ཐང་། པེ་ཅིན།
[^92K]: ཨུ་པ། སྣར་ཐང་། པེ་ཅིན།
[^93K]: གདུག་པའི་ཀླུ་གདུག་པ། སྣར་ཐང་། པེ་ཅིན།