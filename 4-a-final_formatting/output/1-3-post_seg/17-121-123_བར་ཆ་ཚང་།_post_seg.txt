ཀླུའི་རྒྱལ་པོ་རྣམས་ཀྱིས་[^1K]ཆར་འབེབས་པའི་ལས་བྱེད་པར་འདོད་པའི་སྒྲུབ་པ་པོ་དམ་ཚིག་དང་ལྡན་པས་དཀྱིལ་འཁོར་སྔ་མ་བཞིན་བཞེངས་ལ།
ཀླུ་གནས་པའི་སར་སྦྲ་ཕུབ་ལ་ཀླུ་གཟུགས་དང་གཏོར་མ་རྣམས་བཤམས་ལ།
གཙོ་བོ་འཁོར་དང་བཅས་པ་རྣམས་མཆོད་ལ།
སྒྲུབ་པ་པོ་བཞི་ཕྱོགས་བཞི་ནས་རྒྱུད་སྟོང་ཕྲག་རེ་ཀླག
།གཅིག་གིས་ཀླུ་རྣམས་ཀྱི་སྙིང་པོ་བཟླ་ཞིང་མཆོད།
གཅིག་གིས་གཏོར་མ་དང་ཆུ་གཏོར་གྱི་ལས་བྱའོ།
།དེ་ལྟར་བྱ་ཞིང་འདོད་པའི་དོན་ལ་གསོལ་བ་གདབ།
གལ་ཏེ་ཉེ་བར་མ་ཕེབས་ན་རྡོ་རྗེ་རྣམ་འཇོམས་ཀྱི་ང་རྒྱལ་དུ་བྱས་ལ་སྙིང་པོ་བསྡུས་པ་ལ་སྟོང་ཕྲག་གསུམ་བཟླས་ཏེ།
ཀླུ་ཤིང་སྣ་ཚོགས་པའི་མེ་སྤར་ཏེ།
དཀར་ཆོས་ཀྱི་སྦྱིན་སྲེག་བྱའོ།
།དེས་ཀྱང་མ་ཕེབས་ན་བདག་ཉིད་ཀྱི་སྙིང་ག་ནས་ཁྲོ་ཆུང་གྲངས་མེད་པ་སྤྲོས་ཏེ་དེ་དག་རེ་རེ་ལས་[^2K]སྤྲུལ་པའི་ཁྱུང་གྲངས་མེད་པ་སྤྲོས་ཏེ།
ཀླུ་རྣམས་ཀྱི་མགྲིན་པ་ནས་བཟུང་བས་ཀླུ་དེ་དག་རབ་ཏུ་སྐྲག་པ་ལས།
རབ་ཏུ་སྐྱུགས་ཏེ་ཆར་གྱི་རྒྱུན་གཉའ་ཤིང་ཙམ་དུ་འབབ་པར་དམིགས་ཏེ་དྲག་ཤུལ་གྱི་སྦྱིན་སྲེག་བྱས་པས་ངེས་པར་ཕེབས་སོ།
།ཀླུའི་ལས་ཆར་དབབ་པ་བདུད་རྩིའི་རྒྱུན་ཞེས་བྱ་བ།
དཔལ་མར་མེ་མཛད་བཟང་པོས་མཛད་པ་རྫོགས་སོ།
།༄༅།
།དཔལ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ།
།འདོད་པ་ཐམས་ཅད་རབ་ཏུ་སྦྱིན་པ་ལས་ཀླུ་ལ་སོགས་པའི་[^3K]འགྲོ་བ་རྣམས་ཚིམ་པར་འདོད་པའི་ཆོ་ག་རྫོགས་པར་འདོད་པས།
སྣོད་རབ་ཏུ་མཛེས་ཤིང་དྲི་མ་མེད་པའི་ནང་དུ་ཆུ་གཙང་མ་སྲོག་ཆགས་མེད་པ་ལ་འབྲུ་སྣ་ཚོགས་ཀྱི་ཕྱེ་མ་དང་རིན་པོ་ཆེ་ལྔ་དང་སྨན་ལྔ་དང་།
དྲི་ལྔ་དང་མེ་ཏོག་ལྔ་ལ་སོགས་པས་བལྟམས་[^4K]ལ་བདག་ཉིད་ཁ་བཤལ་ལ།
ན་མོ་རྒྱལ་བ་སྲས་དང་བཅས་པ་མ་ལུས་དགོངས་སུ་གསོལ།
།བླ་མ་དཀོན་མཆོག་གསུམ་ལ་ཕྱག་འཚལ་ལོ།
།བླ་མ་དཀོན་མཆོག་གསུམ་ལ་སྐྱབས་སུ་མཆི།
།བླ་མ་དཀོན་མཆོག་གསུམ་ལ་མཆོད་པར་[^5K]བགྱི།
།སྡིག་པ་མི་དགེ་སོ་སོར་བཤགས།
།དགེ་བ་བགྱིད་ལ་རྗེས་ཡི་རང་།
།མྱ་ངན་མི་འདའ་གསོལ་བ་འདེབས།
།ཆོས་ཀྱི་འཁོར་ལོ་བསྐོར་བར་བསྐུལ།
།བསགས་པའི་དགེ་བ་བསྔོ་བར་བགྱི།
།ཀུན་ཀྱང་བྱང་ཆུབ་ཐོབ་པར་སྨོན།
།བླ་མ་དཀོན་མཆོག་སྤྱན་སྔ་རུ།
།བྱང་ཆུབ་སེམས་ནི་བསྐྱེད་པར་བགྱི།
།མ་གྲོལ་བ་རྣམས་གྲོལ་བར་བགྱི།
།མ་བསྒྲལ་བ་རྣམས་བསྒྲལ་བར་བྱ།
།དབུགས་མ་ཕྱུང་བ་དབུགས་དབྱུང་ཞིང་།
།སེམས་ཅན་མྱ་ངན་འདས་ལ་དགོད[^6K]ཅེས་བརྗོད་དོ།
།སྒྲུབ་པ་པོ་དམ་ཚིག་[^7K]དང་ལྡན་པས་སྔོན་དུ་སྟོང་པ་ཉིད་ལ་བློ་གནས་པར་བྱས་ལ།
ཚད་མེད་པ་བཞི་རྣམ་པར་བསྒོམ་པར་བྱའོ།
།དེའི་འོག་ཏུ་བདག་ཉིད་སྐུ་མདོག་དཀར་པོ་མཆོག་སྦྱིན་གྱི་ཕྱག་རྒྱ་དང་ལྡན་པར་བྱས་ལ།
ཨོཾ་སརྦ་ཨ་ཡ་སྭཱ་ཧཱ་ཞེས་ཆོས་ཉིད་[^8K]དབྱིངས་རྣམ་པར་དག་པའི་རང་སྒྲས་གཏོར་མའི་ཉེས་པའི་སྐྱོན་རྣམས་སྦྱངས་ཏེ།
ཡེ་ཤེས་ཀྱི་བདུད་རྩི་རོ་མཆོག་བརྒྱ་དང་ལྡན་པར་དམིགས་སོ།
།དེ་ནས་ན་མཿས་མནྟ་བཛྲ་ཎཱཾ་[^9K]ཞེས་བརྗོད་ཅིང་།
ལྕགས་ཀྱུའི་ཕྱག་རྒྱ་དང་ལྡན་པས་བླ་མ་དགེ་བའི་བཤེས་གཉེན་དང་།
བུདྡྷ་བོ་དྷི་སཏྭ་དང་།
ཉན་རང་དང་ཁམས་གསུམ་ན་གནས་པའི་འཇིག་རྟེན་སྐྱོང་བའི་སྲུང་[^10K]མ་དང་།
མགྲོན་བཞི་སྤྱན་དྲངས་ཏེ།
རྩོད་པ་[^11K]ཕྲག་དོག་མེད་པར་བཞུགས་པར་བསམ་མོ།
།དེ་ནས་ཨོཾ་ན་མཿསརྦ་ཏ་ཐཱ་ག་ཏ་སརྦ་ཨ་པ་ཛཱ་ཡ་སྭཱ་ཧཱ་ཞེས་བརྗོད་པས་ཇི་ལྟར་འདོད་པ་བཞིན་དུ་ཚིམ་པར་མོས་པ་བྱའོ།
།དེ་ནས་ཚིགས་བཅད་[^12K]འདི་དག་རྣམས་ཀྱང་བརྗོད་དོ།
།ཆོས་དང་མི་འཇིགས་ཟང་ཟིང་གིས།
།སྲིད་ཞིའི་འཕགས་པ་དཀོན་མཆོག་གསུམ།
།ཡབ་ཡུམ་སྲས་དང་བཅས་རྣམས་ལ།
།ཞིང་ཁམས་དཔག་ཏུ་མེད་པ་ན།
།བཞུགས་ཤིང་སྟོན་པ་འཁོར་དང་བཅས།
།རྡུལ་གཅིག་སྟེང་ན་རྡུལ་སྙེད་དང་།
།ཉན་ཐོས་རྣམས་དང་རང་སངས་རྒྱས།
།དགྲ་བཅོམ་དྲི་མ་མེད་རྣམས་ལ།
།མཆོད་སྦྱིན་དག་གིས་གཏོར་མ་བསྔོ།
།ཡོན་ཏན་མགྲོན་དུ་གྱུར་པ་ནི།
།ཚངས་པ་ལ་སོགས་ལྷ་ཆེན་བརྒྱད།
།རྒྱལ་ཆེན་བཞི་དང་ཕྱོགས་སྐྱོང་བཅུ།
།གཟའ་བརྒྱད་ཀླུ་བརྒྱད་འཕྲོག་མའི་བུ།
།མཁའ་འགྲོ་མ་དང་ཆོས་སྐྱོང་རྣམས།
།སྟོང་གྲོགས་མགོན་ཚུལ་བྱེད་ལ་བསྔོ།
།ལན་ཆགས་མགྲོན་གྱི་རིགས་རྣམས་ལ།
།བགེགས་རིགས་སྟོང་ཕྲག་བརྒྱད་ཅུ་དང་།
།ཁྱད་པར་མཆོག་རིགས་བཅོ་ལྔ་དང་།
ཀླུ་དང་ས་བདག་མ་མོ་དང་།
།བདུད་དང་རྒྱལ་པོ་བཙན་རིགས་དང་།
།ས་སྲིན་ཀླུ་སྲིན་བཙན་རིགས་དང་།
།འབྱུང་པོ་མང་པོ་འཁོར་དང་བཅས།
།སྔོན་གྱི་ལན་ཆགས་སྙེགས་[^13K]ལ་བསྔོ།
།སྙིང་རྗེའི་མགྲོན་དུ་གྱུར་པ་ནི།
།ཁམས་གསུམ་འཁོར་བའི་རིགས་དྲུག་སྟེ།
།སྐྱེ་བཞི་ལམ་ལྔས་བསྡུས་པ་ཡི།
།སེམས་ཅན་རྣམས་ལ་ཅི་རིགས་པར།
།ཐོགས་པ་མེད་པར་འབྱུང་གྱུར་ཅིག
།བྱོལ་སོང་གཅིག་ལ་གཅིག་ཟ་བ།
།དེ་རྣམས་བདེ་དང་ལྡན་ནས་ཀྱང་།
།ཡི་དགས་རྣམས་ལ་ཟས་སྐོམ་དང་།
།ཇི་ལྟར་འདོད་པ་ཐོབ་གྱུར་ཅིག།
།སེམས་ཅན་དམྱལ་བའི་སྡུག་བསྔལ་གང་།
།མི་བཟད་[^14K]རྣམ་པ་སྣ་ཚོགས་པ།
།དེ་དག་རྣམས་ལས་ཐར་བར་ཤོག
།ཅེས་བསྔོའོ།
།གཞན་ཡང་ཇི་ལྟར་རིགས་པར་[^15K]བསྔོ།
།ཀླུ་རྣམས་མཉེས་པར་བྱེད་པའི་ཆུ་ལ་བརྟེན་པའི་གཏོར་མ་བདུད་རྩིའི་[^16K]རྒྱ་མཚོ་ཞེས་བྱ་བ་དཔལ་མར་མེ་མཛད་བཟང་པོས་མཛད་པ་རྫོགས་སོ།
།༄༅།
།དཔལ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ།
།ཀླུ་ཆེན་པོ་རྣམས་ཀྱི་སྤྲིན་དྲལ་བའི་[^17K]ཆོ་ག་བསྒྲུབ་པར་[^18K]འདོད་པས་བདག་ཉིད་རྡོ་རྗེ་རྣམ་པར་འཇོམས་པ་དམར་པོར་བསྒྱུར་ལ་སྙིང་པོ་བསྡུས་པའི་སྔགས་བཟླས་ཏེ།
ཡུངས་ཀར་ལ་ཀླུ་ཆེན་པོ་རྣམས་ཀྱི་[^19K]ཡིད་བཞིན་གྱི་ནོར་གྱི་ནོར་བུར་[^20K]དམིགས་ཏེ།
ནམ་མཁའ་ལ་གཏོར་བས་ཀླུ་རྣམས་ཀྱི་སྙིང་ག་ནས་ཕུཿཞེས་པའི་[^21K]ཞེས་པའི་ཡི་གེ་གྲངས་མེད་པ་འཕྲོས་པས་སྤྲིན་གྱི་ཚོགས་རྣམ་པར་བཤིགས་ཏེ[^22K]།
ནམ་མཁའ་རང་དངས་[^23K]སུ་སོང་བར་དམིགས་སོ།
།བདག་ཉིད་རྡོ་རྗེ་ཆེན་པོའི་ང་རྒྱལ་དང་ལྡན་པས་སྡིགས་མཛུབ་བསྒྲེངས་ཏེ།
ཁྲོ་བོའི་སྡང་མིག་བཟློག་ལ་སྔགས་ཟློས་[^24K]ཤིང་མཛུབ་རིས་བྱ།
ཁ་ནས་མེའི་འོད་ཟེར་དཔག་ཏུ་མེད་པ་འཕྲོས་པས་བར་སྣང་ཐམས་ཅད་མེ་[^25K]དཔུང་གིས་ཁེངས་པར་དམིགས་སོ།
།གང་བསྲུང་བའི་ཕྱོགས་སུ་ཕུར་བུ་ལ་ཁྲོ་བོ་བཅུར་དམིགས་ལ་གདབ་བོ།
།སེམས་ཅན་བསྲུང་བའི་ལས་སྤྲིན་དྲལ་བའི་[^26K]འབྱུང་བ་གཅོད་བྱེད་ཅེས་བྱ་བ།
དཔལ་མར་མེ་མཛད་བཟང་པོས་མཛད་པ་རྫོགས་སོ།
།

[^1K]: ཀྱི། སྣར་ཐང་། པེ་ཅིན།
[^2K]: ལ། སྣར་ཐང་། པེ་ཅིན།
[^3K]: ལ་སོགས་པ། སྣར་ཐང་། པེ་ཅིན།
[^4K]: ལ་སོགས་པ་བསྟིམས། སྣར་ཐང་། པེ་ཅིན།
[^5K]: མཆོད་པ། སྣར་ཐང་། པེ་ཅིན།
[^6K]: དགོངས། སྣར་ཐང་། པེ་ཅིན།
[^7K]: ཚིགས། སྣར་ཐང་།
[^8K]: ཆོས། སྣར་ཐང་། པེ་ཅིན།
[^9K]: ནན། སྣར་ཐང་། པེ་ཅིན།
[^10K]: བསྲུངས། སྣར་ཐང་། པེ་ཅིན།
[^11K]: དང། སྣར་ཐང་། པེ་ཅིན།
[^12K]: ཚིག་བཤད། སྣར་ཐང་། པེ་ཅིན།
[^13K]: སྙེག། སྣར་ཐང་། པེ་ཅིན།
[^14K]: ཟད། སྣར་ཐང་། པེ་ཅིན།
[^15K]: རིགས་པ། སྣར་ཐང་། པེ་ཅིན།
[^16K]: རྩི། སྣར་ཐང་། པེ་ཅིན།
[^17K]: བྲལ་བའི། སྣར་ཐང་། པེ་ཅིན།
[^18K]: སྒྲུབ་པར། སྣར་ཐང་། པེ་ཅིན།
[^19K]: ཀྱིས། སྣར་ཐང་། པེ་ཅིན།
[^20K]: ་ནོར་བུ། སྣར་ཐང་། ནོར་བུ། པེ་ཅིན།
[^21K]: ཕུ་ཞེས་པའི། སྣར་ཐང་། པེ་ཅིན།
[^22K]: བཤིག་སྟེ། སྣར་ཐང་། པེ་ཅིན།
[^23K]: དེངས། སྣར་ཐང་། པེ་ཅིན།
[^24K]: ཟློག་ལ་སྔགས་བཟློས། སྣར་ཐང་། པེ་ཅིན།
[^25K]: མེའི། སྣར་ཐང་། པེ་ཅིན།
[^26K]: བྲལ་བའི། སྣར་ཐང་། པེ་ཅིན།