༄༅༅།
།རྒྱ་གར་སྐད་དུ།
ནྱཱ་[^1K]ཡ་བིན་དུ་ན་ནཱ་མ་པྲ་ཀ་ར་ཎ།
བོད་སྐད་དུ།
རིགས་པའི་ཐིགས་པ་ཞེས་བྱ་བའི་རབ་ཏུ་བྱེད་པ།
འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ།
།ཡང་དག་པའི་ཤེས་པ་ནི།
སྐྱེས་བུའི་དོན་ཐམས་ཅད་འགྲུབ་པའི་སྔོན་དུ་འགྲོ་བ་ཅན་ཡིན་པས་ན་དེ་བསྟན་ཏོ།
།ཡང་དག་པའི་ཤེས་པ་ནི་རྣམ་པ་གཉིས་ཏེ།
མངོན་སུམ་དང་རྗེས་སུ་དཔག་པའོ།
།དེ་ལ་མངོན་སུམ་ནི་རྟོག་པ་དང་བྲལ་ཞིང་མ་འཁྲུལ་པའོ།
།རྟོག་པ་ནི།
ཤེས་པ་ལ་བརྗོད་པ་དང་འདྲེར་རུང་བ་སྣང་བ་སྟེ་དེ་དང་བྲལ་བའོ།
།རབ་རིབ་དང་།
མྱུར་དུ་བསྐོར་བ་དང་།
གྲུར་ཞུགས་པ་དང་།
འཁྲུག་པ་[^2K]ལ་སོགས་པས་འཁྲུལ་པ་མ་སྐྱེས་པའི་[^3K]ཤེས་པ་ནི་མངོན་སུམ་མོ།
།དེ་ནི་རྣམ་པ་བཞི་སྟེ།དབང་པོའི་ཤེས་པ་དང་།
རང་གི་ཡུལ་གྱི་དེ་མ་ཐག་པ་ཡུལ་ལྷན་ཅིག་བྱེད་པ་ཅན།
དབང་པོའི་ཤེས་པ་མཚུངས་པ་དེ་མ་ཐག་པའི་རྐྱེན་གྱིས་བསྐྱེད་པའི་ཡིད་ཀྱི་རྣམ་པར་ཤེས་པ་དང་།
སེམས་དང་སེམས་ལས་བྱུང་བ་ཐམས་ཅད་ཀྱི་རང་རིག་པ་དང་།
ཡང་དག་པའི་དོན་བསྒོམ་པའི་[^4K]རབ་ཀྱི་མཐའ་ལས་བྱུང་བ་[^5K]རྣལ་འབྱོར་པའི་ཤེས་པའོ།
།དེའི་ཡུལ་ནི་རང་གི་མཚན་ཉིད་དེ།
དོན་གང་ཉེ་བ་དང་མི་ཉེ་བ་དག་ལས་ཤེས་པ་ལ་སྣང་བ་ཐ་དད་པ་དེ་ནི་རང་གི་མཚན་ཉིད་དོ།
།དེ་ཉིད་དོན་དམ་པར་ཡོད་པ་སྟེ་དངོས་པོའི་མཚན་ཉིད་ནི་དོན་བྱེད་མཚན་ཉིད་[^6K]ཁོ་ན་ཡིན་པའི་ཕྱིར་རོ།
།གཞན་ནི་སྤྱིའི་མཚན་ཉིད་དེ།
དེ་ནི་རྗེས་སུ་དཔག་པའི་ཡུལ་ཡིན་ནོ།
།མངོན་སུམ་གྱི་ཤེས་པ་དེ་ཉིད་ཚད་མའི་འབྲས་བུ་སྟེ།
དོན་རྟོགས་པའི་ངོ་བོ་ཁོ་ན་ཡིན་པའི་ཕྱིར་རོ།
།དོན་དང་འདྲ་བ་ཉིད་དེའི་ཚད་མ་སྟེ།
དེའི་དབང་གིས་དོན་རྟོགས་པ་འགྲུབ་པའི་ཕྱིར་རོ།
།རིགས་པའི་ཐིགས་པ་ཞེས་བྱ་བའི་རབ་ཏུ་བྱེད་པ་ལས།
མངོན་སུམ་གྱི་ལེའུ་སྟེ་དང་པོའོ།།
།།རྗེས་སུ་དཔག་པ་ནི་རྣམ་པ་གཉིས་ཏེ།
རང་གི་དོན་དང་གཞན་གྱི་དོན་ནོ།
།དེ་ལ་རང་གི་དོན་གྱི་རྗེས་སུ་དཔག་པར་བྱ་བ་ལ་ཚུལ་གསུམ་པའི་རྟགས་ལས་ཤེས་པ་གང་ཡིན་པའོ།
།འདིར་ཡང་ཚད་མའི་འབྲས་བུ་རྣམ་པར་གཞག་པ་ནི་མངོན་སུམ་དང་འདྲའོ།
།ཚུལ་གསུམ་པ་ཉིད་ཀྱི་རྟགས་ནི་རྗེས་སུ་དཔག་པར་བྱ་བ་ལ་ཡོད་པ་ཉིད་དང་།
མཐུན་པའི་ཕྱོགས་ཉིད་ལ་ཡོད་པ་དང་།
མི་མཐུན་པའི་ཕྱོགས་ལ་མེད་པ་ཉིད་དུ་ངེས་པའོ།
།རྗེས་སུ་དཔག་པར་བྱ་བ་ནི་འདིར་ཤེས་པར་འདོད་པའི་བྱེ་བྲག་དང་ལྡན་པའི་ཆོས་ཅན་ནོ།
།མཐུན་པའི་ཕྱོགས་ནི་བསྒྲུབ་པར་བྱ་བའི་ཆོས་ཀྱི་སྤྱི་དང་དོན་མཐུན་པའོ།
།མི་མཐུན་པའི་ཕྱོགས་ནི་མཐུན་པའི་ཕྱོགས་མ་ཡིན་པ་ཡིན་པ་སྟེ[^7K]
།དེ་ལས་གཞན་པ་དང་།
དེ་དང་འགལ་བ་དང་།
དེ་མེད་པའོ།
།ཚུལ་གསུམ་པོ་དག་ནི་རྟགས་གསུམ་[^8K]ཁོ་ན་དང་ལྡན་པ་སྟེ།
མི་དམིགས་པ་དང་།
རང་བཞིན་དང་།
འབྲས་བུའོ།
།དེ་ལ་མི་དམིགས་པ་ནི་དཔེར་ན་ཕྱོགས་ཀྱི་བྱེ་བྲག་འགའ་ཞིག་ན་བུམ་པ་མེད་དེ།
དམིགས་པའི་རིག་བྱར་གྱུར་པ་ལས་མི་དམིགས་པའི་ཕྱིར་རོ་ཞེས་བྱ་བ་ལྟ་བུའོ།
།དམིགས་པའི་རིག་བྱར་གྱུར་པ་ནི་དམིགས་པའི་རྐྱེན་གཞན་ཚང་བ་ཉིད་དང་རང་བཞིན་ཁྱད་པར་ཅན་ཏེ།
རང་བཞིན་གང་ཡོད་ལ་དམིགས་པའི་རྐྱེན་གཞན་དག་ཀྱང་ཡོད་ན་མངོན་སུམ་ཁོ་ནར་འགྱུར་བའོ།
།རང་བཞིན་ནི་རང་ཡོད་པ་ཙམ་དུ་གྱུར་པ།
བསྒྲུབ་པར་བྱ་བའི་ཆོས་ཀྱི་[^9K]གཏན་ཚིགས་ཏེ།
དཔེར་ན་ཤིང་ཤ་པ་ཡིན་པའི་ཕྱིར།
འདི་ནི་ཤིང་ངོ་ཞེས་བྱ་བ་ལྟ་བུའོ།
།འབྲས་བུ་ནི་དཔེར་ན་དུ་བ་ཡོད་པའི་ཕྱིར།
དེ་ན་མེ་ཡོད་དོ་ཞེས་བྱ་ཞེས་བྱ་བ་[^10K]ལྟ་བུའོ།
།འདི་ལ་གཉིས་ནི་དངོས་པོ་སྒྲུབ་པའོ།
།གཅིག་ནི་དགག་པའི་གཏན་ཚིགས་སོ།
།རང་བཞིན་འབྲེལ་བ་ཡོད་ན།
དོན་གྱིས་དོན་གོ་བར་བྱེད་དེ།
དེ་དང་མ་འབྲེལ་ན་དེར་མི་འཁྲུལ་བར་ངེས་པ་མེད་པའི་ཕྱིར་རོ།
།བསྒྲུབ་པར་བྱ་བའི་དོན་ལ་རྟགས་འབྲེལ་བ་དེ་ཡང་།
དངོས་སུ་ན་བསྒྲུབ་པར་[^11K]བྱ་བའི་དོན་གྱི་རང་བཞིན་ཡིན་པའི་ཕྱིར་དང་།
[^12K]།
བསྒྲུབ་པར་བྱ་བའི་དོན་ལས་འབྱུང་བའི་ཕྱིར་ཏེ།
[^13K]དེའི་རང་བཞིན་མ་ཡིན་པ་དང་།
དེ་ལས་བྱུང་བ་མ་ཡིན་པ་ནི་དེ་དང་འབྲེལ་བ་མེད་པའི་རང་བཞིན་ཡིན་པའི་[^14K]ཕྱིར་རོ།
།དེའི་བདག་ཉིད་དང་དེ་ལས་བྱུང་བ་དེ་གཉིས་ཀྱང་།
རང་བཞིན་དང་འབྲས་བུ་ཁོ་ན་ཡིན་ཏེ།
དེ་གཉིས་ཁོ་ནས་དངོས་པོ་གྲུབ་བོ[^15K]།
།དགག་སྒྲུབ་ཀྱང་[^16K]མི་དམིགས་པ་ཇི་སྐད་སྨོས་པ་ཁོ་ན་ལས་འགྱུར་ཏེ།
དངོས་པོ་ཡོད་ན་ནི་དེ་མི་སྲིད་པའི་ཕྱིར་རོ།
།གཞན་དུ་ནི་ཡུལ་དང་།
དུས་དང་།
རང་བཞིན་གྱིས་བསྐལ་པའི་དོན་དམིགས་པའི་རིག་བྱར་མ་གྱུར་པ་རྣམས་ལ།
རང་གི་མངོན་སུམ་ལོག་[^17K]ཀྱང་དངོས་པོ་མེད་པར་ངེས་པ་མེད་པའི་ཕྱིར་རོ།
།མི་རྨོངས་པར་དྲན་པའི་འདུ་བྱེད་སྒྲུབ་པ་པོའི་མངོན་སུམ་འདས་པ་དང་།
ད་ལྟར་ཀྱི་ལོག་ན་དངོས་པོ་མེད་པའི་ཐ་སྙད་འཇུག་སྟེ།
དེ་ཉིད་ཀྱི་[^18K]དངོས་པོ་མེད་པར་ངེས་པའི་ཕྱིར་རོ།
།དེ་ནི་སྦྱོར་བའི་བྱེ་བྲག་གིས་རྣམ་པ་བཅུ་གཅིག་སྟེ།
རང་བཞིན་མི་དམིགས་པ་ནི་དཔེར་ན་འདི་ན་དུ་བ་མེད་དེ་[^19K]དམིགས་པའི་རིག་བྱར་གྱུར་པ་ལས་མི་དམིགས་པའི་ཕྱིར་རོ།
།ཞེས་བྱ་བ་ལྟ་བུའོ།
།འབྲས་བུ་མི་དམིགས་པ་ནི།
དཔེར་ན་འདི་ན་དུ་བའི་རྒྱུ་ནུས་པ་ཐོགས་པ་མེད་པ་དག་མེད་དེ།
དུ་བ་མེད་པའི་ཕྱིར་རོ་ཞེས་བྱ་བ་ལྟ་བུའོ།
།ཁྱབ་པར་བྱེད་པ་མི་[^20K]དམིགས་པ་ནི།
དཔེར་ན་འདི་ན་ཤིང་མེད་པའི་ཕྱིར་ཤིང་ཤ་པ་མེད་དོ།
།ཞེས་བྱ་བ་ལྟ་བུའོ།
།རང་བཞིན་འགལ་བ་དམིགས་པ་ནི་དཔེར་ན་འདི་ན་མེ་ཡོད་པའི་ཕྱིར་གྲང་བའི་རེག་པ་མེད་དོ་ཞེས་པ་ལྟ་བུའོ།
།འགལ་བའི་འབྲས་བུ་དམིགས་པ་ནི་དཔེར་ན་འདི་ན་དུ་བ་ཡོད་པའི་ཕྱིར།
གྲང་བའི་རེག་པ་མེད་དོ་ཞེས་བྱ་བ་ལྟ་བུའོ།
།འགལ་བ་[^21K]ཁྱབ་པ་དམིགས་པ་ནི་དཔེར་ན་དངོས་པོ་བྱུང་བ་[^22K]ཡང་འཇིག་པར་ངེས་པར་འགྱུར་བ་[^23K]མེད་དེ།
རྒྱུ་གཞན་ལ་ལྟོས་པའི་ཕྱིར་རོ་ཞེས་བྱ་བ་ལྟ་བུའོ།
།འབྲས་བུ་འགལ་བ་དམིགས་པ་ནི་དཔེར་ན་འདི་ན་མེ་ཡོད་པའི་ཕྱིར་གྲང་བའི་རྒྱུའི་[^24K]ནུས་པ་ཐོགས་པ་མེད་པ་དག་མེད་དོ་ཞེས་བྱ་བ་ལྟ་བུའོ།
།ཁྱབ་པར་བྱེད་པ་འགལ་བ་དམིགས་པ་ནི་དཔེར་ན་འདི་ན་མེ་ཡོད་པའི་ཕྱིར་བ་མོའི་རེག་པ་མེད་དོ་ཞེས་བྱ་བ་ལྟ་བུའོ།
།རྒྱུ་མི་དམིགས་པ་ནི་དཔེར་ན་འདི་ན་མེ་མེད་པའི་ཕྱིར་དུ་བ་མེད་དོ་ཞེས་བྱ་བ་ལྟ་བུའོ།
།རྒྱུ་འགལ་བ་དམིགས་པ་ནི་དཔེར་ན་འདི་ན་སྤུ་ལོང་ཞེས་བྱ་བ་ལ་སོགས་པའི་བྱེ་བྲག་[^25K]མེད་དེ།
གདུང་བར་བྱེད་པའི་བྱེ་བྲག་ཉེ་བ་ཉིད་ཀྱི་ཕྱིར་རོ་ཞེས་བྱ་བ་ལྟ་བུའོ།
།རྒྱུ་འགལ་བའི་འབྲས་བུ་དམིགས་པ་ནི་དཔེར་ན་ཕྱོགས་འདི་ན་དུ་བ་ཡོད་པའི་ཕྱིར།
སྤུ་ལོང་ཞེས་བྱེད་པ་ལ་སོགས་པའི་བྱེ་བྲག་དང་ལྡན་པའི་མི་དང་ལྡན་པ་མ་ཡིན་ནོ་ཞེས་བྱ་བ་ལྟ་བུའོ།
།དོན་གཞན་ཡོད་པ་དང་[^26K]དགག་པ་དག་གིས་སྦྱོར་བ་ཐ་དད་ཀྱང་།
བརྒྱུད་པའི་སྒོ་ནས་འབྲས་བུ་མི་དམིགས་པ་ལ་སོགས་པ་མི་དམིགས་པའི་སྦྱོར་བ་བཅུ་པོ་དེ་དག་[^27K]ཐམས་ཅད་ནི་རང་བཞིན་མི་དམིགས་པའི་ནང་དུ་བསྡུ་[^28K]བར་འགྱུར་རོ།
།སྦྱོར་བ་མཐོང་བ་གོམས་པ་ལས་བདག་ཉིད་ཀྱང་དེ་བཞིན་དུ་རྣམ་པར་གཅོད་པ་[^29K]རྟོགས་པར་འགྱུར་བས།
བདག་གི་དོན་གྱི་རྗེས་སུ་དཔག་པ་ལ་ཡང་བྱེ་བྲག་བསྟན་ཏོ།
།མེད་པའི་ཐ་སྙད་སྒྲུབ་པའི་མི་དམིགས་པ་དེ་དག་ཐམས་ཅད་ལ་ཡང་རང་བཞིན་འགལ་བ་ལ་སོགས་པ་དམིགས་པ་དང་།
རྒྱུ་ལ་སོགས་པ་མི་དམིགས་པས།
དགག་པ་བཤད་པ་གང་ཡིན་པ་དེ་དག་ནི་དམིགས་པའི་རིག་[^30K]བྱར་གྱུར་པ་ཁོ་ན་དག་ལས་དམིགས་པ་དང་།
མི་དམིགས་པར་ཡང་རིག་པར་བྱའོ།
།གཞན་དག་ལ་ནི་འགལ་བ་དང་།
།རྒྱུ་དང་འབྲས་བུ་ཡོད་པ་དང་།
མེད་པ་མི་འགྲུབ་པའི་ཕྱིར་རོ།
།བསྐལ་པའི་ཡུལ་མི་དམིགས་པའི་མངོན་སུམ་དང་རྗེས་སུ་དཔག་པའི་[^31K]མཚན་ཉིད་ནི་ཐེ་ཚོམ་གྱི་རྒྱུ་ཡིན་ཏེ།
ཚད་མ་ལོག་ཀྱང་དོན་མེད་པར་མི་འགྲུབ་པའི་ཕྱིར་རོ།
།རིགས་པའི་ཐིག་པ་[^32K]ཞེས་བྱ་བའི་རབ་ཏུ་བྱེད་པ་ལས།
བདག་གི་དོན་[^33K]རྗེས་སུ་དཔག་པའི་ལེའུ་སྟེ་གཉིས་པའོ།།
།།གཞན་གྱི་དོན་གྱི་རྗེས་སུ་དཔག་པ་ནི་ཚུལ་གསུམ་པའི་རྟགས་བརྗོད་པ་སྟེ།
རྒྱུ་ལ་འབྲས་བུ་བཏགས་པའི་ཕྱིར་རོ།
།སྦྱོར་བའི་བྱེ་བྲག་གིས་དེ་ནི་རྣམ་པ་གཉིས་ཏེ།
ཆོས་མཐུན་པ་ཉིད་ཅན་དང་།
ཆོས་མི་མཐུན་པ་ཉིད་ཅན་ནོ།
།སྦྱོར་བའི་བྱེ་བྲག་མ་གཏོགས་པར་འདི་གཉིས་དོན་དུ་ནི་བྱེ་བྲག་ཅི་ཡང་མེད་དོ།
།དེ་ལ་ཆོས་མཐུན་པ་ཉིད་ཅན་ནི་དམིགས་པའི་རིག་བྱར་གྱུར་པ་[^34K]གང་མ་དམིགས་པ་དེ་ནི་མེད་པའི་ཐ་སྙད་ཀྱི་ཡུལ་དུ་གྲུབ་སྟེ།
དཔེར་ན་རི་བོང་གི་རྭ་ལ་སོགས་པ་གཞན་འགའ་ཞིག་མཐོང་བ་བཞིན་ཏེ།
ཕྱོགས་ཀྱི་བྱེ་བྲག་གང་ན་དམིགས་པའི་རིག་བྱར་གྱུར་པ་བུམ་པ་མི་དམིགས་སོ་ཞེས་བྱ་བ་ལྟ་བུའོ།
།དེ་བཞིན་དུ་རང་བཞིན་གྱི་གཏན་ཚིགས་ཀྱི་སྦྱོར་བ་ནི་[^35K]གང་ཡོད་པ་དེ་ཐམས་ཅད་ནི་མི་རྟག་སྟེ།
དཔེར་ན་བུམ་པ་ལ་སོགས་པ་ལྟ་བུའོ་ཞེས་བྱ་བ་ནི་རང་བཞིན་དག་པའི་སྦྱོར་བའོ།
།གང་སྐྱེ་བ་དང་ལྡན་པ་དེ་ནི་མི་རྟག་པའོ་ཞེས་བྱ་བ་ནི་རང་བཞིན་དུ་གྱུར་པའི་ཆོས་ཀྱི་བྱེ་བྲག་གིས་[^36K]རང་བཞིན་གྱི་སྦྱོར་བའོ།
།གང་བྱས་པ་དེ་ནི་མི་རྟག་པའོ་ཞེས་བྱ་བ་དེ་[^37K]ནི་ཁྱད་པར་གྱི་བྱེ་བྲག་གིས་ཏེ།
རང་གི་ངོ་བོ་འགྲུབ་པར་བྱ་བའི་[^38K]ཕྱིར་གཞན་གྱི་བྱེད་པ་ལ་ལྟོས་པའི་ངོ་བོ་ནི་བྱས་པའོ་[^39K]ཞེས་བྱའོ།
།བརྩལ་[^40K]མ་ཐག་ཏུ་བྱུང་བ་དང་།
རྐྱེན་གྱི་བྱེ་བྲག་གིས་ཐ་དད་པ་ཅན་ཉིད་ལ་སོགས་པ་ལ་ཡང་དེ་བཞིན་དུ་བལྟ་བར་[^41K]བྱའོ།
།ཡོད་པའམ་སྐྱེ་བ་དང་ལྡན་པའམ་བྱས་པ་ཞེས་བྱ་བའི་སྒྲ་ནི་ཕྱོགས་ཀྱི་ཆོས་ཉེ་བར་སྟོན་པའོ།
།སྒྲུབ་པའི་ཆོས་དེ་དག་ཐམས་ཅད་ནི་རང་གི་ངོ་བོ་[^42K]སྒྲུབ་པ་ཅི་ལྟ་བུ་དག་གིས་སྒྲུབ་པའི་ཆོས་ཙམ་དང་བསྒྲུབ་པར་བྱ་བའི་ཆོས་རྗེས་སུ་འབྲེལ་པར་གྲུབ་པ་ཁོ་ནར་ཁོང་དུ་ཆུད་པར་བྱ་སྟེ།
དངོས་སུ་ན་དེ་ཉིད་དེའི་རང་བཞིན་ཡིན་པའི་ཕྱིར་དང་།
རང་བཞིན་ཡང་གཏན་ཚིགས་ཡིན་པའི་ཕྱིར་ཏེ།
དེ་[^43K]གྲུབ་ལ་དེ་མ་གྲུབ་ན་ནི་[^44K]དེའི་རང་བཞིན་ཉིད་མེད་པའི་ཕྱིར་དང་།
འཁྲུལ་པ་ཡང་སྲིད་པའི་ཕྱིར་རོ།
།འབྲས་བུའི་གཏན་ཚིགས་ཀྱི་སྦྱོར་བ་ནི་གང་ན་དུ་བ་ཡོད་པ་[^45K]དེ་ན་མེ་ཡོད་དེ།
དཔེར་ན་ཚང་བང་[^46K]ལ་སོགས་པ་བཞིན་ཏེ།
འདི་ན་ཡང་དུ་བ་ཡོད་དོ་ཞེས་བྱ་བ་ལྟ་བུའོ།
།འདིར་ཡང་རྒྱུ་དང་འབྲས་བུའི་དངོས་པོར་གྲུབ་པ་ཁོ་ན་ལ་རྒྱུ་བསྒྲུབ་པར་བྱ་བ་ལ་འབྲས་བུའི་[^47K]གཏན་ཚིགས་སུ་བརྗོད་པར་བྱའོ།
།ཆོས་མི་མཐུན་པ་ཉིད་ཅན་གྱི་སྦྱོར་བ་ནི་གང་ཡོད་ལ་དམིགས་པའི་རིག་བྱར་གྱུར་པ་དེ་ནི་དམིགས་པ་[^48K]ཁོ་ནར་འགྱུར་ཏེ།
དཔེར་ན་སྔོན་པོ་ལ་སོགས་པའི་བྱེ་བྲག་ལྟ་བུ་ཡིན་[^49K]ན་འདི་ན་ནི་[^50K]དམིགས་པའི་རིག་བྱར་གྱུར་པ་བུམ་པ་དེ་ལྟར་མི་དམིགས་སོ་ཞེས་བྱ་བ་ནི་མི་དམིགས་པའི་སྦྱོར་བའོ།
།མི་རྟག་པ་ཉིད་མེད་ན་ཡོད་པའམ་སྐྱེ་བ་དང་ལྡན་པའམ་བྱས་པ་མེད་པ་ཉིད་ཡིན་ན།
སྒྲ་ནི་ཡོད་པའམ་སྐྱེ་བ་དང་ལྡན་པའམ།
བྱས་པའོ།
།ཞེས་བྱ་བ་ནི་རང་བཞིན་གྱིས་སྦྱོར་བའོ།
།མེ་མེད་ན་དུ་བ་མི་འབྱུང་བ་ཉིད་ལ།
འདི་ན་ནི་དུ་བ་ཡོད་དོ་ཞེས་བྱ་བ་ནི་འབྲས་བུའི་གཏན་ཚིགས་ཀྱི་སྦྱོར་བའོ།
།དོན་གྱིས་ན་ཆོས་མཐུན་པས་ཀྱང་སྦྱོར་བ་ལ་ཆོས་མི་མཐུན་པ་[^51K]ཉིད་རྟོགས་ཏེ།
དེ་མེད་ན་ནི་བསྒྲུབ་པར་བྱ་བ་[^52K]གཏན་ཚིགས་ཀྱི་རྗེས་སུ་འགྲོ་བ་མེད་པའི་ཕྱིར་རོ།
།དེ་བཞིན་དུ་ཆོས་མི་མཐུན་པས་ཀྱང་རྗེས་སུ་འགྲོ་བ་རྟོགས་ཏེ།
དེ་མེད་ན་ནི་བསྒྲུབ་པར་བྱ་བ་མེད་ན་གཏན་ཚིགས་མེད་པར་མི་འགྲུབ་པའི་ཕྱིར་རོ།
།རང་བཞིན་འབྲེལ་བ་མེད་ན་ནི་ཅིག་ལོག་པས་གཞན་ངེས་པར་ལྡོག་པ་མ་ཡིན་ནོ།
།དེ་ཡང་ཐམས་ཅད་ཀྱི་རྣམ་པ་གཉིས་ཏེ།
དེའི་བདག་ཉིད་དང་དེ་ལས་བྱུང་བ་ཞེས་སྨོས་པ་ཡིན་ནོ།
།དེས་ན་[^53K]ལྡོག་པ་བརྗོད་པས་འབྲེལ་བ་བསྟན་པར་བྱའོ།
།དེ་ལྟ་བས་ན་ལྡོག་པའི་ཚིག་[^54K]གིས་ནི་འབྲེལ་བ་བསྡུས་པ་ཁོ་ན་ཡིན་ལ།
འབྲེལ་བ་བསྟན་པ་གང་ཡིན་པ་དེ་ཡང་རྗེས་སུ་འགྲོ་བ་ཞེས་བྱ་སྟེ།
དེ་ལྟ་བས་ན་རྗེས་སུ་འགྲོ་བའི་སྒོ་ཡང་[^55K]རུང་ལྡོག་པའི་སྒོ་ཡང་རུང་སྟེ།
ཚིག་གཅིག་བརྗོད་པས་ཀྱང་།
མཐུན་པའི་ཕྱོགས་དང་མི་མཐུན་པའི་ཕྱོགས་ལ་རྟགས་ཡོད་པ་དང་མེད་པ་བསྟན་པར་འགྱུར་བས་དེ་ལྟར་ན་ཚིག་གཉིས་ཀྱིས་སྦྱོར་བ་བསྟན་པར་ངེས་པ་མེད་དོ།
།མི་དམིགས་པ་ལ་ཡང་གང་ཡོད་[^56K]ལ་དམིགས་པའི་རིག་བྱར་གྱུར་པ་དེ་ནི།
དམིགས་པ་ཁོ་ནར་འགྱུར་རོ་ཞེས་བསྟན་པར་མི་དམིགས་ན།
དེ་ལྟ་བུ་[^57K]མེད་དོ་ཞེས་བྱ་བར་རྟོགས་པའི་ཕྱིར་རྗེས་སུ་འགྲོ་བ་གྲུབ་བོ།
།སྦྱོར་བ་འདི་གཉི་ག་ལ་ཡང་ཕྱོགས་བསྟན་པར་ངེས་པ་མེད་དེ།
འདིར་ཆོས་མཐུན་པ་ཉིད་ཅན་གྱི་སྦྱོར་བ་ལ་ཡང་དམིགས་པའི་རིག་བྱར་གྱུར་པ་གང་[^58K]དམིགས་པ་དེ་ནི་མེད་པའི་ཐ་སྙད་ཀྱི་ཡུལ་ཡིན་ལ།
འདི་ན་ཡང་དམིགས་པའི་རིག་བྱར་གྱུར་པ་བུམ་པ་མི་[^59K]དམིགས་སོ་ཞེས་བསྟན་པར་ཤུགས་ཀྱིས་འདི་ན་བུམ་པ་མེད་དོ་ཞེས་བྱ་བར་འགྱུར་རོ།
།དེ་བཞིན་དུ་ཆོས་མི་མཐུན་པ་ཉིད་ཅན་[^60K]གྱི་སྦྱོར་བ་ལ་ཡང་ཡོད་པའི་ཐ་སྙད་ཀྱི་ཡུལ་གང་ཡོད་ལ།
དམིགས་པའི་རིག་བྱར་གྱུར་པ་དེ་ནི་དམིགས་པ་ཁོ་ནར་འགྱུར་ན།
འདི་ན་དེ་འདྲ་བའི་བུམ་པ་དེ་ནི་མི་དམིགས་སོ་ཞེས་བསྟན་པས་ཤུགས་ཉིད་ཀྱིས་འདིར་ཡོད་པའི་ཐ་སྙད་ཀྱི་ཡུལ་མེད་དོ་ཞེས་བྱ་བར་འགྱུར་རོ།
།ཕྱོགས་ཇི་ལྟ་བུ་ཞིག་བསྟན་པར་བྱ་ཞེ་ན།
རང་གི་ངོ་བོ་ཁོ་ན་དང་།
བདག་ཉིད་དང་།
འདོད་པ་དང་།
མ་བསྩལ་བར་[^61K]བསྟན་པར་བྱ་བ་ནི་ཕྱོགས་སོ་ཞེས་བསྟན་པར་བྱ་བ་[^62K]ཡིན་ཏེ།
རང་གི་ངོ་བོ་ཞེས་བྱ་བ་ནི་བསྒྲུབ་པར་བྱ་བ་ཁོ་ནར་འདོད་པའོ།
།རང་གི་ངོ་བོ་ཁོ་ན་ཞེས་བྱ་བ་ནི་བསྒྲུབ་པར་བྱ་བ་ཁོ་ན་[^63K]འདོད་པ་ཡིན་གྱི་སྒྲུབ་པ་ཉིད་ཡིན་[^64K]ཡང་རུང་བ་མ་ཡིན་ཏེ།
དཔེར་ན་སྒྲ་མི་རྟག་པ་ཉིད་དུ་བསྒྲུབ་པར་བྱ་བ་ལ་གཏན་ཚིགས་མིག་གིས་གཟུང་བ་ཉིད་ནི་སྒྲ་ལ་མ་གྲུབ་པའི་ཕྱིར་བསྒྲུབ་པར་བྱ་བ་ཡིན་ན།
འདིར་ནི་སྒྲུབ་པ་ཁོ་ནར་བརྗོད་པའི་ཕྱིར་བསྒྲུབ་པར་[^65K]བྱ་བ་ཉིད་[^66K]ཁོ་ནར་ནི་མི་འདོད་དོ།
།བདག་ཉིད་ཅེས་བྱ་བ་ནི་[^67K]དེའི་ཚེ་རྒོལ་བས་བསྒྲུབ་པ་སྨྲས་པ་གང་ཡིན་པའོ།
།དེས་ན་གལ་ཏེ་བསྟན་བཅོས་འགའ་ཞིག་ལ་བརྟེན་ཏེ་སྒྲུབ་པ་སྨྲས་ན་ཡང་།
བསྟན་བཅོས་དེ་བྱེད་པས་[^68K]ཆོས་ཅན་དེ་ལ་ཆོས་མང་ཞིག་ཁས་ལེན་དུ་ཟིན་ཀྱང་དེའི་ཚེ་རྒོལ་བ་དེས་ཆོས་གང་སྒྲུབ་པར་འདོད་པ་དེ་ཉིད་བསྒྲུབ་པར་བྱ་བ་ཡིན་གྱི།
ཅིག་ཤོས་ན་[^69K]མ་ཡིན་ནོ་ཞེས་བསྟན་པར་འགྱུར་རོ།
།འདོད་པ་ཞེས་བྱ་བ་[^70K]དོན་གང་ལ་རྩོད་པས་སྒྲུབ་པ་བཀོད་པ་[^71K]དེ་སྒྲུབ་པར་འདོད་པའོ།
།དེ་ནི་ཚིག་[^72K]ཏུ་མ་སྨྲས་ཀྱང་བསྒྲུབ་པར་བྱ་བ་ཡིན་ཏེ།
དེ་ནི་རྩོད་པའི་གཞི་[^73K]ཡིན་པའི་ཕྱིར་རོ།
།དཔེར་ན་འདུས་པ་ཡིན་པའི་ཕྱིར།
མིག་ལ་སོགས་པ་ནི་གཞན་གྱི་[^74K]དོན་བྱེད་དེ།
མལ་ཆ་དང་སྟན་ལ་སོགས་པའི་ཡན་ལག་བཞིན་ནོ་ཞེས་བྱ་བ་ལྟ་བུའོ།
།འདིར་བདག་གི་དོན་ཞེས་མ་བརྗོད་ཀྱང་བདག་གི་དོན་ཉིད་དུ་བསྒྲུབ་པར་བྱ་བ་ཡིན་ཏེ།
དེས་ན་སྨྲས་པ་ཙམ་ཁོ་ན་ནི་བསྒྲུབ་པར་བྱ་བ་མ་ཡིན་ནོ་ཞེས་བསྟན་པར་འགྱུར་རོ།
།མ་བསལ་བ་[^75K]ཞེས་བྱ་བ་ནི་མཚན་ཉིད་དེ་དག་[^76K]དང་ལྡན་དུ་ཟིན་ཀྱང་སྒྲུབ་པར་འདོད་པའི་དོན་གང་ཞིག་ལ་མངོན་སུམ་དང་།
རྗེས་སུ་དཔག་པ་དང་།
གྲགས་པ་དང་།
རང་གི་ཚིག་རྣམས་ཀྱིས་བསལ་བ་གང་ཡིན་པ་དེ་ནི་ཕྱོགས་མ་ཡིན་ནོ་ཞེས་[^77K]བསྟན་པའི་ཕྱིར་ཏེ།
དེ་ལ་མངོན་སུམ་གྱིས་བསལ་བ་[^78K]ནི།
དཔེར་ན་སྒྲ་ནི་མཉན་དུ་མི་རུང་ངོ་ཞེས་བྱ་བ་ལྟ་བུའོ།
།རྗེས་སུ་དཔག་པས་བསལ་བ་ནི་དཔེར་ན་བུམ་པ་ནི་རྟག་པའོ་[^79K]ཞེས་བྱ་བ་ལྟ་བུའོ།
།གྲགས་པས་བསལ་བ་ནི།
དཔེར་ན་རི་བོང་ཅན་ནི་ཟླ་བ་མ་ཡིན་ནོ་ཞེས་བྱ་བ་ལྟ་བུའོ།
།རང་གི་ཚིག་གིས་བསལ་བ་ནི།
དཔེར་ན་རྗེས་སུ་དཔག་པ་ནི་ཚད་མ་མ་ཡིན་ནོ་ཞེས་བྱ་བ་ལྟ་བུ་ལྟ་བུ་སྟེ[^80K]།
ཕྱོགས་ལྟར་སྣང་བ་བཞི་བསལ་བ་ཡིན་ནོ།
།དེ་ལྟར་ན་གྲུབ་པ་དང་མ་གྲུབ་ཀྱང་སྒྲུབ་པ་ཉིད་དུ་འདོད་པ་དང་།
དེའི་ཚེ་རྒོལ་བ་བདག་ཉིད་ཀྱིས་སྒྲུབ་པར་མི་འདོད་པ་དང་།
སྨྲས་པ་ཙམ་དང་བསལ་བ་ལས་བཟློག་པ་ནི་བསྒྲུབ་པར་བྱ་བ་ཡིན་ནོ།
།དེ་ཉིད་ཀྱི་ངོ་བོ་དང་།
རྒོལ་བའི་འདོད་པ་དང་།[^81K]མ་བསལ་བ་ནི་ཕྱོགས་ཡིན་ཏེ།
དེ་ལྟར་ན་ཕྱོགས་ཀྱི་མཚན་ཉིད་ཁ་ན་མ་ཐོ་བ་མེད་པར་བསྟན་པ་ཡིན་ནོ།
།གཞན་གྱི་དོན་གྱི་རྗེས་སུ་དཔག་པ་ནི་ཚུལ་གསུམ་པའི་རྟགས་བརྗོད་པ་སྟེ་ཞེས་སྨྲས་པ་དེ་ལས[^82K]།
ཚུལ་གསུམ་ལས་གཅིག་མ་སྨྲས་ན་ཡང་སྒྲུབ་པ་ལྟར་སྣང་བ་ཡིན་ནོ།
།སྨྲས་ཀྱང་གོ་བར་བྱ་བ་དང་གོ་བར་བྱེད་པ་གཉིས་ལས་[^83K]མ་གྲུབ་པའམ།
ཐེ་ཚོམ་ཟ་ན་ཡང་ངོ་།
ཆོས་ཅན་དང་འབྲེལ་བའི་ཚུལ་གཅིག་མ་གྲུབ་པའམ[^84K]།
ཐེ་ཚོམ་ཟ་ན་མ་གྲུབ་པའི་གཏན་ཚིགས་ལྟར་སྣང་བ་ཡིན་ཏེ།
དཔེར་ན་སྒྲ་མི་མི་རྟག་པའོ་ཞེས་[^85K]སྒྲུབ་པ་ལ།
མིག་གིས་གཟུང་བ་ཉིད་ནི་གཉི་ག་ལ་མ་གྲུབ་པ་ལྟ་བུའོ།
།ཤིང་རྣམས་ལ་[^86K]སེམས་ཡོད་པར་སྒྲུབ་པ་ལ།
ཤུན་པ་ཐམས་ཅད་བཤུས་ནས་[^87K]འཆི་བ་ནི་ཕྱིར་རྒོལ་བ་ལ་[^88K]མ་གྲུབ་སྟེ།
དེ་ནི་རྣམ་པར་ཤེས་པ་དང་།
དབང་པོ་དང་།
ཚེ་འགགས་པའི་མཚན་ཉིད་ལ་འཆི་བ་ཡིན་པར་ཁས་ལེན་པའི་ཕྱིར་རོ།
།དེ་ཡང་ཤིང་དག་ལ་མི་སྲིད་པའི་ཕྱིར་རོ།
།བདེ་བ་ལ་སོགས་པ་སེམས་པ་མེད་པར་སྒྲུབ་པ་ལ་སྐྱེ་བ་ཅན་ནམ།
མི་རྟག་པ་ཉིད་ནི་གྲངས་ཅན་རྒོལ་བ་བདག་ཉིད་ལ་མ་གྲུབ་པའོ།
།དེ་བཞིན་དུ་བདག་ཉིད་དང་དེའི་གཞི་ལ་ཐེ་ཚོམ་ཟ་ན་ཡང་མ་གྲུབ་པ་ཡིན་ཏེ།
དཔེར་ན་མེ་བསྒྲུབ་པར་བྱ་བ་ལ་རླངས་པ་[^89K]ལ་སོགས་པའི་དངོས་པོར་ཐེ་ཚོམ་ཟ་བའི་འབྱུང་བ་འདུས་པ་ལྟ་བུ་དང་།
དཔེར་ན་རྨ་བྱའི་སྒྲ་གྲག་པའི་[^90K]ཕྱིར་རི་སུལ་འདི་ན་[^91K]རྨ་བྱ་ཡོད་དོ་ཞེས་བྱ་བ་ལ།
དེ་གྲག་པའི་[^92K]ཡུལ་མི་རྟོགས་པ་ལྟ་བུའོ།
།ཆོས་ཅན་མ་གྲུབ་ན་ཡང་མ་གྲུབ་པ་ཡིན་ཏེ།
དཔེར་ན་བདག་ཐམས་ཅད་ན་གནས་པར་སྒྲུབ་པ་[^93K]ལ་ཐམས་ཅད་ན་དམིགས་པའི་ཡོན་ཏན་ཉིད་ལྟ་བུའོ།
།དེ་བཞིན་དུ་མི་མཐུན་པའི་ཕྱོགས་ལ་མེད་པའི་ཚུལ་གཅིག་མ་གྲུབ་ན་ཡང་མ་ངེས་པའི་གཏན་ཚིགས་ལྟར་སྣང་བ་ཡིན་ཏེ།
དཔེར་ན་སྒྲ་རྟག་པ་ཉིད་ལ་སོགས་པའི་ཆོས་སུ་སྒྲུབ་པ་ལ།
གཞལ་[^94K]བྱ་ཉིད་ལ་སོགས་པའི་ཆོས་ནི་མཐུན་པའི་མཐུན་པའི་ཕྱོགས་[^95K]དང་མི་མཐུན་པའི་ཕྱོགས་ཐམས་ཅད་ལའམ།
ཕྱོགས་གཅིག་ལ་ཡོད་པ་ལྟ་བུའོ།
།དེ་བཞིན་དུ་ཚུལ་དེ་ཉིད་ལ་ཐེ་ཚོམ་ཟ་ན་ཡང་མ་ངེས་པ་ཁོ་ན་སྟེ།
དཔེར་ན་བརྗོད་པར་འདོད་པའི་མི་ལ་ལ་ཞིག་ཐམས་ཅད་མཁྱེན་པ་མ་ཡིན་པའམ།
འདོད་ཆགས་ལ་སོགས་པ་དང་ལྡན་པ་སྒྲུབ་པ་ལ་[^96K]སྨྲ་བ་ལ་སོགས་པའི་ཆོས་ལྟ་བུ་ལྟ་བུ་སྟེ[^97K]།
མི་མཐུན་པའི་ཕྱོགས་ལས་ལྡོག་པ་ལ་ཐེ་ཚོམ་ཟ་བ་ཡིན་ནོ།
།ཐམས་ཅད་མཁྱེན་པ་ལ་སྨྲ་བ་མ་དམིགས་སོ་[^98K]ཞེས་བྱ་བའི་མི་དམིགས་པའི་རྣམ་པ་དེ་ལྟ་བུ་ནི་ཡུལ་ལྟར་མི་སྣང་བ་ཉིད་ཀྱིས་ཐེ་ཚོམ་གྱི་རྒྱུ་ཡིན་པའི་ཕྱིར་རོ།
།དེ་བས་ན་[^99K]ཐམས་ཅད་མཁྱེན་པ་མ་ཡིན་པ་ལས་[^100K]ལྡོག་པ་ལ་སྨྲ་བ་ལ་སོགས་པ་ལྡོག་པ་ནི་ཐེ་ཚོམ་དུ་འགྱུར་བ་[^101K]ཡིན་ཏེ།
སྨྲ་བ་ཉིད་དང་།
ཐམས་ཅད་མཁྱེན་པ་ཉིད་གཉིས་[^102K]ལ་འགལ་བ་མེད་པའི་ཕྱིར་རོ།
།མ་མཐོང་དུ་ཟིན་ཀྱང་ཐམས་ཅད་མཁྱེན་པ་མཁྱེན་པ་[^103K]གང་ཡིན་པ་དེ་སྨྲ་བ་མ་[^104K]ཡིན་ནོ་ཞེས་བྱ་བའི་ལྡོག་པ་[^105K]ནི་མི་འགྲུབ་[^106K]སྟེ།
ཐེ་ཚོམ་ཟ་བའི་ཕྱིར་རོ།
།དངོས་པོ་རྣམས་ཀྱི་འགལ་བ་ནི་རྣམ་པ་གཉིས་ཏེ།
རྒྱུ་མ་ཚང་བ་མེད་པར་འབྱུང་བ་ལ་གཞན་ཡོད་ན་མེད་པའི་ཕྱིར་འགལ་བ་སྟེ།
གྲང་བ་དང་ཚ་བའི་རེག་པ་ལྟ་བུའོ།
།གཅིག་གིས་གཅིག་སྤངས་ཏེ་གནས་པའི་མཚན་ཉིད་ཁོ་ན་སྟེ་ཡོད་པ་དང་མེད་པ་ལྟ་བུའོ།
།འགལ་བ་རྣམ་པ་དེ་གཉི་ག་ཡང་སྨྲ་བ་ཉིད་དང་ཐམས་ཅད་མཁྱེན་པ་ཉིད་ལ་མི་སྲིད་པའི་ཕྱིར་མི་འགལ་བ་ཡོད་པའི་ཕྱིར་[^107K]དམིགས་ཀྱང་མེད་པར་རྟོགས་པ་[^108K]མ་ཡིན་ནོ།
།འདོད་ཆགས་ལ་སོགས་པ་དང་ཚིགས་[^109K]ལ་སོགས་པ་ཡང་རྒྱུ་དང་འབྲས་བུའི་དངོས་པོར་མ་གྲུབ་པའི་ཕྱིར།
དོན་གཞན་རྒྱུ་མ་ཡིན་པ་ལོག་པས་ཚིག་ལ་སོགས་པ་ལྡོག་པ་ནི་མ་ཡིན་ཏེ།
དེ་དེ་ལྟར་ཚིག་[^110K]ལ་སོགས་པ་ལྡོག་པ་ལ་ཐེ་ཚོམ་ཟ་བ་དང་ལྡན་པའི་མ་ངེས་པ་ཡིན་ནོ།
།ཚུལ་གཉིས་ཀྱི་[^111K]ཕྱིན་ཅི་ལོག་ཏུ་གྲུབ་པ་ནི་འགལ་བ་ཡིན་ནོ།
།གཉིས་པོ་གང་ཞེ་ན།
མཐུན་པའི་ཕྱོགས་ལ་ཡོད་པ་དང་།
མི་མཐུན་པའི་ཕྱོགས་ལ་མེད་པའོ[^112K]།
།བྱས་པ་ཉིད་དང་བརྩལ་[^113K]མ་ཐག་ཏུ་འབྱུང་བ་ཉིད་ནི་རྟག་པ་ཉིད་སྒྲུབ་པ་ལ་[^114K]འགལ་བའི་གཏན་ཚིགས་ལྟར་སྣང་བ་ཡིན་ཏེ།
[^115K]།
འདི་གཉིས་ཀྱི་[^116K]མཐུན་པའི་ཕྱོགས་ལ་མེད་པ་དང་།
མི་མཐུན་པའི་ཕྱོགས་ལ་ཡོད་པས་[^117K]ཕྱིན་ཅི་ལོག་ཏུ་གྲུབ་པ་ཡིན་ལ།
དེ་གཉིས་ནི་བསྒྲུབ་པར་[^118K]བྱ་བ་ཕྱིན་ཅི་ལོག་ཏུ་སྒྲུབ་པའི་ཕྱིར་[^119K]འགལ་བ་དག་ཡིན་ནོ།
།འདོད་པ་ལ་གནོད་པ་བྱེད་པའི་ཕྱིར་འགལ་བ་གསུམ་པ་གསུམ་པ་ཡང་བ་[^120K]མ་ཡིན་ནམ།
དཔེར་ན་འདུས་པ་ཡིན་པའི་ཕྱིར་ཕྱིར་མིག་[^121K]ལ་སོགས་པ་ནི་གཞན་གྱི་དོན་བྱེད་པ་ཉིད་[^122K]དེ་མལ་ཆ་དང་སྟན་ལ་སོགས་པའི་ཡན་ལག་བཞིན་ནོ་ཞེས་པ་ལྟ་བུའོ།
།དེ་ནི་འདུས་པ་མ་ཡིན་པ་གཞན་གྱི་དོན་བྱེད་པར་འདོད་དེ།
ཕྱིན་ཅི་ལོག་ཏུ་སྒྲུབ་པའི་ཕྱིར་འགལ་བའོ།
།དེ་ཅིའི་ཕྱིར་མ་སྨྲས་ཤེ་ན།
འདི་གཉིས་ཁོ་ནའི་ནང་དུ་འདུས་པའི་ཕྱིར།
[^123K]།
དེ་ནི་བསྒྲུབ་པར་བྱ་བ་[^124K]ལོག་པར་བསྒྲུབས་པས་[^125K]འདི་གཉིས་དང་ཐ་དད་པ་མ་ཡིན་ནོ།
།འདོད་པ་དང་སྨྲས་པ་གཉིས་ལ་བསྒྲུབ་པར་བྱ་བ་ཉིད་དུ་ནི་བྱེ་བྲག་ཅི་ཡང་མེད་དོ།
།ཚུལ་གཉིས་ལས་གཅིག་ནི་མ་གྲུབ་ལ།
ཅིག་ཤོས་ལ་ནི་ཐེ་ཚོམ་ཟ་བ་[^126K]ཡང་མ་ངེས་པ་ཡིན་ཏེ།
[^127K]།
དཔེར་ན་སྨྲ་བའི་ཕྱིར་འདོད་ཆགས་དང་བྲལ་བའམ།
ཐམས་ཅད་མཁྱེན་པ་ཡིན་ནོ་ཞེས་བྱ་བ་ལྟ་བུ་ལྟ་བུ་སྟེ[^128K]།
འདི་ལ་[^129K]ལྡོག་པ་ནི་མ་གྲུབ་ལ།
རྗེས་སུ་འགྲོ་བ་ལ་ནི་[^130K]ཐེ་ཚོམ་ཟ་བ་ཡིན་ཏེ།
ཐམས་ཅད་མཁྱེན་པ་དང་འདོད་ཆགས་དང་བྲལ་བ་[^131K]ནི་བསྐལ་པ་ཡིན་པའི་ཕྱིར།
དེ་ལ་ཚིག་ལ་སོགས་པ་ཡོད་དམ་མེད་པར་[^132K]ཐེ་ཚོམ་ཟ་བའི་ཕྱིར་རོ།
།ཚུལ་དེ་ཉིད་[^133K]ལ་ཐེ་ཚོམ་ཟ་ན་མ་ངེས་པ་ཡིན་ཏེ།
དཔེར་ན་སྲོག་ལ་སོགས་པ་དང་ལྡན་པའི་ཕྱིར།
གསོན་པོའི་ལུས་ནི་བདག་དང་བཅས་པ་ཡིན་ནོ་ཞེས་བྱ་བ་ལྟ་བུ་ལྟ་བུ་སྟེ[^134K]།
བདག་དང་བཅས་པ་དང་བདག་མེད་པ་ལས་[^135K]གང་ལ་སྲོག་ལ་སོགས་པ་གནས་པར་འགྱུར་བའི་ཕུང་པོ་གཞན་ནི་མེད་དེ།
བདག་གནས་པ་དང་རྣམ་པར་གཅོད་པ་དག་གིས་ཐམས་ཅད་བསྡུས་པའི་ཕྱིར་རོ།
།འདི་གཉིས་ལས་གཅིག་ལ་གནས་པར་ཡང་ངེས་པ་མེད་དེ།
བདག་དང་བཅས་པའམ་བདག་མེད་པར་སྒྲུབ་པ་ལ་སྲོག་ལ་སོགས་པ་[^136K]མ་གྲུབ་པའི་ཕྱིར་རོ[^137K]།
།དེ་བས་ན་གསོན་པོའི་ལུས་དང་འབྲེལ་བ་ཅན་གྱི་སྲོག་[^138K]ལ་སོགས་པ་ནི་བདག་དང་བཅས་པ་དང་བདག་མེད་པ་ཐམས་ཅད་ལས་ལྡོག་པ་ཉིད་དུ་མ་གྲུབ་པའི་ཕྱིར་དེ་གཉིས་དང་མ་བྲལ་བའོ།
།བདག་[^139K]གཅིག་ལ་ཡང་མ་གྲུབ་པའི་ཕྱིར་དེ་ལ་རྗེས་སུ་འགྲོ་བ་མེད་དོ།
།བདག་དང་བཅས་པ་དང་བདག་མེད་པ་[^140K]དེའི་རྗེས་སུ་འགྲོ་བ་དང་།
ལྡོག་པ་གཉིས་མེད་པར་ངེས་པ་མེད་དེ།
རྗེས་སུ་འགྲོ་བ་དང་ལྡོག་པ་གཉིས་ནི་ཕན་ཚུན་གཅོད་པའི་[^141K]ངོ་བོ་ཁོ་ན་ཡིན་པའི་ཕྱིར་རོ།
།གཅིག་མེད་པར་ངེས་པ་ནི་[^142K]ཅིག་ཤོས་ཡོད་པར་གདོན་མི་ཟ་བའི་ཕྱིར་རོ།
།དེ་ཉིད་ཀྱི་ཕྱིར་རྗེས་སུ་འགྲོ་བ་དང་ལྡོག་པ་གཉིས་ལ་ཐེ་ཚོམ་ཟ་བའི་མ་ངེས་པ་ཡིན་ཏེ།
བསྒྲུབ་པར་བྱ་བ་དང་ཅིག་ཤོས་ལ་ངེས་པ་མེད་པའི་ཕྱིར་རོ།
།དེ་ལྟར་ན་[^143K]ཚུལ་གསུམ་པོ་དེ་དག་[^144K]ལས་ཚུལ་རེ་རེ་ཡང་གཉིས་གཉིས་ལ་མ་གྲུབ་པའམ།
ཐེ་ཚོམ་ཟ་བ་ཡིན་ཏེ།
ཅི་རིགས་པར་གཏན་ཚིགས་ལྟར་སྣང་བ་གསུམ་པོ་[^145K]མ་གྲུབ་པ་དང་འགལ་བ་དང་།
མ་ངེས་པ་དག་ཡིན་ནོ།
།འགལ་བ་མི་འཁྲུལ་པ་ཅན་ཡང་ཐེ་ཚོམ་གྱི་རྒྱུར་བཤད་ན།
དེ་འདིར་མ་སྨོས་ཏེ།
རྗེས་སུ་དཔག་པའི་ཡུལ་ལ་མི་སྲིད་པའི་ཕྱིར་རོ།
།འབྲས་བུའམ་[^146K]རང་བཞིན་ནམ་མི་དམིགས་པའི་མཚན་ཉིད་སྨོས་པ་ལ་འགལ་བ་མི་འཁྲུལ་པ་ཅན་[^147K]མི་སྲིད་ལ།
མི་འཁྲུལ་པ་ཅན་གཞན་ནི་མེད་དོ།
།དེ་ལྟ་བས་ན་དངོས་པོ་མ་མཐོང་བའི་སྟོབས་ཀྱིས་ཞུགས་པ་ཡིན་པས་ན་ལུང་ལ་བརྟེན་པའི་རྗེས་སུ་དཔག་པ་ལ་བརྟེན་ཏེ།
དེའི་དོན་དཔྱད་པ་དག་ལ་འགལ་བ་མི་འཁྲུལ་པ་ཅན་ནི་སྒྲུབ་པའི་སྐྱོན་དུ་བཤད་དོ།
།བསྟན་བཅོས་བྱེད་པ་རྣམས་[^148K]དོན་རྣམས་ལ་འཁྲུལ་པས་རང་བཞིན་ལོག་པར་[^149K]སྟོན་པ་སྲིད་པའི་ཕྱིར་རོ།
།དངོས་པོ་ཅི་ལྟ་བ་བཞིན་དུ་གནས་པར་འདུག་པ་བདག་དང་འབྲས་བུ་དང་མི་དམིགས་པ་དག་ལ་མི་སྲིད་པའི་ཕྱིར་རོ།
།འདིར་དཔེ་ནི་གང་ཞིག་ཡུལ་ཐམས་ཅད་ན་གནས་པ་རང་དང་འབྲེལ་བ་ཅན་དག་དང་གཅིག་པུར་[^150K]མངོན་པར་འབྲེལ་བ་དེ་ནི་ཐམས་ཅད་ལ་[^151K]གནས་པ་ཡིན་ཏེ།
དཔེར་ན་ནམ་མཁའ་ལ་སོགས་པ་[^152K]བཞིན་ནོ།
།སྤྱི་ཡང་[^153K]ཡུལ་ཐམས་ཅད་པ་[^154K]རང་དང་འབྲེལ་བ་ཅན་དག་དང་ཅིག་ཅར་དུ་མངོན་པར་འབྲེལ་ཏོ།
།དེ་དང་འབྲེལ་བ་ཅན་གྱི་རང་བཞིན་ཙམ་གྱི་རྗེས་སུ་འཇུག་པའི་རང་བཞིན་ཅན་དེའི་ཡུལ་ན་འདུག་པའི་རང་བཞིན་ཉིད་ཡིན་ནོ།
།གང་ན་གང་མེད་པ་དེ་ནི་དེའི་ཡུལ་བདག་ཉིད་[^155K]ཁྱབ་པར་བྱེད་པ་མ་ཡིན་ནོ་ཞེས་བྱ་བ་ནི་[^156K]རང་བཞིན་གྱི་གཏན་ཚིགས་ཀྱི་[^157K]སྦྱོར་བ་ཡིན་ནོ།
།སྦྱོར་བ་གཉིས་པ་ཡང་[^158K]དམིགས་པའི་རིག་བྱར་གྱུར་པ་གང་ཞིག་གང་ན་མི་དམིགས་པ་དེ་ནི་དེ་ན་མེད་དེ།
དཔེར་ན་འགའ་ཞིག་ན་བུམ་པ་མེད་དོ་ཞེས་བྱ་བ་ལྟ་བུ་ཡིན་ལ་གསལ་བའི་[^159K]བར་རྣམས་ལ་ཡང་དམིགས་པའི་རིག་བྱར་གྱུར་པ་སྤྱི་མི་དམིགས་སོ་ཞེས་བྱ་ཞེས་བྱ་བའོ[^160K]།
།མི་དམིགས་པ་འདི་དང་རང་བཞིན་དེ་ནི་ཕན་ཚུན་འགལ་བའི་དོན་དུ་བསྒྲུབས་པ་[^161K]ཡིན་པས་གཅིག་ལ་ཐེ་ཚོམ་སྐྱེད་པར་བྱེད་དོ།
།གཏན་ཚིགས་ཀྱི་མཚན་ཉིད་གསུམ་སྨོས་པ་དེ་ཙམ་གྱིས་དོན་རྟོགས་པས་དཔེ་ཞེས་བྱ་བ་སྒྲུབ་པའི་ཡན་ལག་ནི་ལོགས་ཤིག་ཏུ་ཅི་ཡང་མེད་དོ།
།དེས་ན་དེའི་མཚན་ཉིད་ལོགས་ཤིག་ཏུ་མ་བརྗོད་དེ་དོན་གོ་བའི་ཕྱིར་རོ[^162K]།
།གཏན་ཚིགས་ནི་མཐུན་པའི་ཕྱོགས་ཉིད་ལ་ཡོད་པ་དང་།
མི་མཐུན་པའི་ཕྱོགས་ཐམས་ཅད་ལས་ལྡོག་པའི་ཚུལ་དུ་[^163K]བྱེ་བྲག་མེད་པར་བཤད་པ་ལ།
ཡང་བྱེ་བྲག་ཏུ་ནི་འབྲས་བུ་དང་རང་བཞིན་གཉིས་ཀྱི་[^164K]སྐྱེ་བ་དང་དེ་ཙམ་གྱི་རྗེས་སུ་འཇུག་པ་ཡིན་པར་བསྟན་པ་[^165K]ཤེས་པར་བྱ་བར་བཤད་དེ།
དེ་ཡང་སྟོན་པར་བྱེད་པས་གང་ན་དུ་བ་ཡོད་པ་དེ་ན་མེ་ཡོད་ལ།
མེ་མེད་ན་དུ་བ་ཡང་མེད་དེ།
དཔེར་ན་ཚང་བང་[^166K]དང་གཞན་པ་ལྟ་བུའོ།
།གང་ན་[^167K]བྱས་པ་ཉིད་ཡོད་པ་དེ་ན་མི་རྟག་པ་ཉིད་ཡོད་ལ།
མི་རྟག་པ་ཉིད་མེད་ན་བྱས་པ་ཡང་མི་སྲིད་དེ།
དཔེར་ན་བུམ་པ་དང་ནམ་མཁའ་དག་[^168K]ལྟ་བུའོ་ཞེས་བཤད་པར་བྱའོ།
།གཞན་དུ་ན་མཐུན་པའི་ཕྱོགས་དང་མི་མཐུན་པའི་ཕྱོགས་དག་ལ་ཡོད་པ་དང་མེད་པ་ཇི་སྐད་སྨོས་པའི་རྣམ་པ་དག་བསྟན་པར་མི་ནུས་སོ།
།འབྲས་བུའི་རྟགས་ནི་དེའི་འབྲས་བུ་ཉིད་དུ་ངེས་པའམ་རང་བཞིན་གྱི་རྟགས་ནི་རང་བཞིན་གྱིས་ཁྱབ་པ་ཡིན་ལ།
དེའི་ཚུལ་ནི་དེ་ཙམ་དུ་ཟད་པའི་ཕྱིར་རོ།
།འདིས་ནི་དཔེའི་ཉེས་པ་རྣམས་ཀྱང་བསལ་བ་ཡིན་ཏེ།
དཔེར་ན་སྒྲ་ནི་རྟག་པ་ཡིན་ཏེ་[^169K]ལུས་ཅན་མ་ཡིན་པའི་ཕྱིར།
ལས་དང་རྡུལ་ཕྲ་རབ་དང་།
བུམ་པ་བཞིན་ནོ་ཞེས་བྱ་བ་ནི།
བསྒྲུབ་པར་བྱ་བ་དང་།
སྒྲུབ་པར་བྱེད་པའི་[^170K]ཆོས་དག་[^171K]གཉིས་ཀ་མེད་པ་ཡིན་ནོ།
།དེ་བཞིན་དུ་བསྒྲུབ་པར་བྱ་བའི་ཆོས་ལ་ཐེ་ཚོམ་ཟ་བ་ལ་སོགས་པ་ཡང་།
དཔེར་ན་སྨྲ་བའི་ཕྱིར་ན།
འདོད་ཆགས་ལ་སོགས་པ་དང་ལྡན་པ་ཡིན་ཏེ།
ལམ་པོ་ཆེའི་མི་བཞིན་ནོ་ཞེས་བྱ་བ་དང་།
མི་འདི་ནི་འདོད་ཆགས་ལ་སོགས་པ་དང་ལྡན་པའི་ཕྱིར།
འཆི་བའི་ཆོས་ཅན་ཡིན་ཏེ་ལམ་པོ་ཆེའི་མི་བཞིན་ནོ་ཞེས་བྱ་བ་དང་།
འདོད་ཆགས་ལ་སོགས་པ་དང་ལྡན་པའི་ཕྱིར་ཐམས་ཅད་མཁྱེན་པ་མ་ཡིན་ཏེ[^172K]།
ལམ་པོ་ཆེའི་མི་བཞིན་ནོ།
།ཞེས་བྱ་བ་ལྟ་བུའོ།
།རྗེས་སུ་འགྲོ་བ་མེད་པ་དང་།
རྗེས་སུ་འགྲོ་བ་རབ་ཏུ་མ་བསྟན་པ་ནི་དཔེར་ན་གང་སྨྲ་བ་དེ་ནི་འདོད་ཆགས་ལ་སོགས་པ་[^173K]དང་ལྡན་པ་སྟེ།
འདོད་པའི་མི་བཞིན་ནོ་ཞེས་བྱ་བ་དང་།
བྱས་པའི་ཕྱིར་སྒྲ་ནི་མི་རྟག་པ་སྟེ།
བུམ་པ་བཞིན་ནོ་ཞེས་བྱ་བ་ལྟ་བུའོ།
།དེ་བཞིན་དུ་རྗེས་སུ་འགྲོ་བ་ཕྱིན་ཅི་ལོག་ནི་གང་མི་རྟག་པ་དེ་ནི་བྱས་པའོ་ཞེས་བྱ་བ་ལྟ་བུ་ལྟ་བུ་སྟེ[^174K]།
ཆོས་མཐུན་པས་ཡིན་ནོ།
།ཆོས་མི་མཐུན་པས་ཀྱང་རྡུལ་ཕྲ་རབ་དང་ལས་དང་ནམ་མཁའ་བཞིན་ནོ་ཞེས་བྱ་བ་ནི།
བསྒྲུབ་པར་བྱ་བ་ལ་སོགས་པ་[^175K]ལས་མི་ལྡོག་པ་ཅན་དག་ཡིན་ནོ།
།དེ་བཞིན་དུ་[^176K]བསྒྲུབ་པར་བྱ་བ་ལས།
ལྡོག་པ་ལ་ཐེ་ཚོམ་ཟ་བ་ལ་སོགས་པ་ནི།
དཔེར་ན་སེར་སྐྱ་ལ་སོགས་པ་[^177K]ནི་ཐམས་ཅད་མཁྱེན་པའམ་ཡིད་ཆེས་པ་མ་ཡིན་ཏེ།
ཐམས་ཅད་མཁྱེན་པ་དང་འདོད་ཆགས་དང་བྲལ་བའི་རྟགས་སུ་གྱུར་པ་ཚད་མ་ཕུལ་དུ་ཕྱིན་པ་བསྟན་པ་མེད་པ་ཉིད་ཀྱི་ཕྱིར་རོ་ཞེས་བྱ་བ་ལྟ་བུའོ།
།འདིར་ཆོས་མི་མཐུན་པའི་དཔེ་ནི་གང་ཞིག་ཐམས་ཅད་མཁྱེན་པའམ།
འདོད་ཆགས་དང་བྲལ་བ་ཡིན་པ་དེས་ནི་སྐར་མའི་[^178K]ཤེས་པ་ལ་སོགས་པ་བསྟན་ཏེ།
དཔེར་ན་ཁྱུ་མཆོག་དང་སྡོང་རིས་ལ་སོགས་པ་ལྟ་བུའོ[^179K]།
།ཆོས་མི་མཐུན་པའི་དཔེ་ལས་[^180K]བསྒྲུབ་པར་བྱ་བའི་ཆོས་ཐམས་ཅད་མཁྱེན་པ་ཉིད་[^181K]མ་ཡིན་པ་དང་།
ཡིད་ཆེས་པ་མ་ཡིན་པ་གཉིས་ལྡོག་པ་ལ་ཐེ་ཚོམ་ཟ་བ་ཡིན་ནོ།
།སྒྲུབ་པ་ལས་ལྡོག་པ་ལ་ཐེ་ཚོམ་ཟ་བ་ནི།
དཔེར་ན་གསུམ་རིག་པའི་བྲམ་ཟེས་[^182K]ནི་མི་འགའ་ཞིག་གི་བརྗོད་པར་འདོད་པའི་ཚིག་གཟུང་བར་མི་བྱ་སྟེ།
འདོད་ཆགས་ལ་སོགས་པ་དང་ལྡན་པའི་ཕྱིར་རོ་ཞེས་བྱ་བ་ལྟ་བུའོ།
།འདིར་ཆོས་མི་མཐུན་པའི་དཔེ་ནི་ཚིག་གཟུང་བར་བྱ་བ་གང་དག་ཡིན་པ་དེ་ནི་འདོད་ཆགས་ལ་སོགས་པ་དང་མི་ལྡན་པ་སྟེ།
དཔེར་ན་གོ་ཏ་མ་ལ་སོགས་པ་ཆོས་ཀྱི་བསྟན་བཅོས་རྣམས་བྱེད་པ་ལྟ་བུ་སྟེ།
གོ་ཏ་མ་ལ་སོགས་པ་ལས་སྒྲུབ་པའི་ཆོས་འདོད་ཆགས་ལ་སོགས་པ་དང་ལྡན་པ་ལྡོག་པ་ལ་ཐེ་ཚོམ་ཟ་བ་ཡིན་ནོ།
།གཉིས་ཀ་ལས་[^183K]ལྡོག་པ་ལ་ཐེ་ཚོམ་ཟ་བ་ནི།
དཔེར་ན་སེར་སྐྱ་ལ་སོགས་པ་ནི་ཡོངས་སུ་འཛིན་པ་དང་ཀུན་ཏུ་འཛིན་པ་དང་ལྡན་པའི་ཕྱིར་འདོད་ཆགས་དང་བྲལ་བ་མ་ཡིན་ནོ་ཞེས་བྱ་བ་ལྟ་བུའོ།
།འདིར་ཆོས་མི་མཐུན་པའི་དཔེ་ནི།
གང་ཞིག་འདོད་ཆགས་དང་བྲལ་བ་[^184K]དེ་ལ་ནི།ཡོངས་སུ་འཛིན་པ་དང་།
ཀུན་དུ་འཛིན་པ་མེད་དེ།
དཔེར་ན་ཁྱུ་མཆོག་ལ་སོགས་པ་ལྟ་བུ་སྟེ།
བསྒྲུབ་པར་བྱ་བ་[^185K]དང་སྒྲུབ་པའི་ཆོས་འདོད་ཆགས་དང་བྲལ་བ་ཉིད་དང་།
ཡོངས་སུ་འཛིན་པ་དང་ཀུན་དུ་འཛིན་པ་ཁྱུ་མཆོག་ལ་སོགས་པ་ལས་ལྡོག་པ་ལ་ཐེ་ཚོམ་ཟ་བ་ཡིན་ནོ།
།ལྡོག་པ་མེད་པ་ནི་དཔེར་ན་སྨྲ་བའི་ཕྱིར་འདོད་ཆགས་དང་བྲལ་བ་[^186K]མ་ཡིན་ནོ་ཞེས་བྱ་བ་ལྟ་བུའོ།
།གང་ལ་འདོད་ཆགས་དང་མ་བྲལ་བ་ཉིད་མེད་པ་[^187K]དེ་ནི་སྨྲ་བ་མ་ཡིན་ཏེ།
དཔེར་ན་རྡོའི་དུམ་བུ་བཞིན་ནོ་ཞེས་བྱ་བ་ལྟ་བུ་ལྟ་བུ་སྟེ།
[^188K]།
གལ་ཏེ་རྡོའི་དུམ་བུ་ལས་གཉི་ག་ལྡོག་པ་ཡོད་མོད་ཀྱི།
འོན་ཀྱང་འདོད་ཆགས་དང་བྲལ་བ་ཐམས་ཅད་སྨྲ་བ་མ་ཡིན་ནོ་ཞེས་བྱ་བར་ཁྱབ་པར་ལྡོག་པ་མ་གྲུབ་པའི་ཕྱིར་ལྡོག་པ་མེད་པ་ཡིན་ནོ།
།ལྡོག་པ་རབ་ཏུ་མ་བསྟན་པ་ནི།
ཆོས་མི་མཐུན་པ་དཔེར་ན་སྒྲ་ནི་བྱས་པའི་[^189K]མི་རྟག་པ་སྟེ།
དཔེར་ན་ནམ་མཁའ་བཞིན་ནོ་ཞེས་བྱ་བ་ལྟ་བུའོ།
།ལྡོག་པ་ཕྱིན་ཅི་ལོག་ནི།
དཔེར་ན་གང་མ་བྱས་པ་དེ་ནི་རྟག་པ་ཡིན་ནོ་ཞེས་བྱ་བ་ལྟ་བུའོ།
།དཔེ་ལྟར་སྣང་བ་དེ་དག་གིས་ནི་གཏན་ཚིགས་ཀྱི་སྤྱིའི་མཚན་ཉིད་མཐུན་པའི་ཕྱོགས་ཉིད་ལ་ཡོད་པ་དང་།
མི་མཐུན་པའི་ཕྱོགས་ཐམས་ཅད་ལ་[^190K]མེད་པ་ཉིད་དམ།
བྱེ་བྲག་གི་མཚན་ཉིད་བསྟན་པར་མི་ནུས་ཏེ།
དེའི་ཕྱིར་དོན་གྱི་དབང་གིས་དེ་དག་བསལ་བར་རིག་པར་བྱའོ།
།མ་ཚང་བ་ཉིད་ལ་སོགས་པ་སྨྲས་པ་ནི།
སུན་འབྱིན་པ་དག་ཡིན་ནོ།
།སྔར་སྒྲུབ་པའི་རྐྱེན་[^191K]མ་ཚང་བ་ལ་སོགས་པ་སྨོས་པ་གང་ཡིན་པ་དེ་དག་བརྗོད་པ་ནི་སུན་འབྱིན་པ་ཡིན་ཏེ།
དེས་ཕ་རོལ་པོ་[^192K]འདོད་པའི་དོན་འགྲུབ་པ་ལ་གེགས་བྱེད་པའི་ཕྱིར་རོ།
།སུན་འབྱིན་པ་ལྟར་སྣང་བ་དག་ནི་ལྟག་ཆོད་[^193K]རྣམས་ཏེ།
ཡང་དག་པ་མ་ཡིན་པའི་སྐྱོན་བརྗོད་པ་དག་ནི་ལྟག་ཆོད་[^194K]རྣམས་ཡིན་ནོ།
།གཞན་གྱི་དོན་གྱི་[^195K]རྗེས་སུ་དཔག་པའི་ལེའུ་སྟེ་གསུམ་པའོ།།
།།རིགས་པའི་[^196K]ཐིགས་པ་ཞེས་བྱ་བའི་རབ་ཏུ་བྱེད་པ་རྫོགས་སོ།།
།།པཎྜི་ཏ་གཞན་ལ་ཕན་པ་བཟང་པོ་ལ་སོགས་པ་དང་།
བོད་ཀྱི་ལོ་ཙཱ་བ་བློ་ལྡན་ཤེས་རབ་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ།།

[^1K]: ན། སྣར་ཐང་། པེ་ཅིན།
[^2K]: འཁྲུགས་པ། སྣར་ཐང་། འཁྲུལ་པ། པེ་ཅིན།
[^3K]: བསྐྱེད་པའི། སྣར་ཐང་། པེ་ཅིན།
[^4K]: བསྒོམས་པའི། སྣར་ཐང་། པེ་ཅིན།
[^5K]: བྱུང་བའི། སྣར་ཐང་། པེ་ཅིན།
[^6K]: ནུས་པ། སྣར་ཐང་། པེ་ཅིན།
[^7K]: ཡིན་ཏེ། པེ་ཅིན།
[^8K]: གསུམ་པོ། སྣར་ཐང་། པེ་ཅིན།
[^9K]: ཀྱི། ཞེས་པར་མ་གཞན་ནང་མེད།
[^10K]: ཞེས་པ། སྣར་ཐང་། པེ་ཅིན།
[^11K]: བྱ་བར། པེ་ཅིན།
[^12K]: ཕྱིར་ཏེ། པེ་ཅིན། བྱ་ཏེ། སྣར་ཐང་།
[^13K]: བྱུང་བའི་ཕྱིར་དང། སྣར་ཐང་། པེ་ཅིན།
[^14K]: རང་བཞིན་པའི། སྣར་ཐང་། པེ་ཅིན།
[^15K]: འགྲུབ་བོ། སྣར་ཐང་། པེ་ཅིན།
[^16K]: འགྲུབ་པ་ཡང། སྣར་ཐང་། པེ་ཅིན།
[^17K]: ལྡོག། སྣར་ཐང་།
[^18K]: ཀྱིས། སྣར་ཐང་། པེ་ཅིན།
[^19K]: དེར། སྣར་ཐང་།
[^20K]: མ། པེ་ཅིན།
[^21K]: འགལ་བས། སྣར་ཐང་། པེ་ཅིན།
[^22K]: འབྱུང་བ། སྣར་ཐང་། པེ་ཅིན།
[^23K]: འབྱུང་བ། སྣར་ཐང་། པེ་ཅིན།
[^24K]: རྒྱུ། སྣར་ཐང་། པེ་ཅིན།
[^25K]: དག། སྣར་ཐང་། པེ་ཅིན།
[^26K]: དང། ཞེས་པར་མ་གཞན་ནང་མེད།
[^27K]: དག། སྣར་ཐང་། པེ་ཅིན།
[^28K]: དུ། སྣར་ཐང་། འདུ། པེ་ཅིན།
[^29K]: བཅད་པ། སྣར་ཐང་། པེ་ཅིན།
[^30K]: རིགས། སྣར་ཐང་། པེ་ཅིན།
[^31K]: དཔག་པ་ལ་སོགས་པའི། སྣར་ཐང་། པེ་ཅིན།
[^32K]: ཐིགས་པ། སྣར་ཐང་། པེ་ཅིན།
[^33K]: གྱི། སྣར་ཐང་། པེ་ཅིན།
[^34K]: གྱུར། སྣར་ཐང་།
[^35K]: ལ་ཡང། སྣར་ཐང་། པེ་ཅིན།
[^36K]: གི། སྣར་ཐང་། པེ་ཅིན།
[^37K]: དེ། ཞེས་པར་མ་གཞན་ནང་མེད།
[^38K]: བྱེད་པའི། སྣར་ཐང་། པེ་ཅིན།
[^39K]: བྱས་པ། སྣར་ཐང་། པེ་ཅིན།
[^40K]: བཙལ། སྣར་ཐང་། པེ་ཅིན།
[^41K]: ལྟ་བར། སྣར་ཐང་། པེ་ཅིན།
[^42K]: ངོ་བོ། ཞེས་པར་མ་གཞན་ནང་མེད།
[^43K]: ད། པེ་ཅིན།
[^44K]: ནི། ཞེས་པར་མ་གཞན་ནང་མེད།
[^45K]: ཡོད། སྣར་ཐང་། པེ་ཅིན།
[^46K]: མང། སྣར་ཐང་། པེ་ཅིན།
[^47K]: འབྲས་བུ་ནི། སྣར་ཐང་། པེ་ཅིན།
[^48K]: དམིགས་པར། སྣར་ཐང་། པེ་ཅིན།
[^49K]: མིན། སྣར་ཐང་།
[^50K]: ནི། ཞེས་པར་མ་གཞན་ནང་མེད།
[^51K]: འབྱུང་བ། སྣར་ཐང་། པེ་ཅིན།
[^52K]: ལ། སྣར་ཐང་། པེ་ཅིན།
[^53K]: ངས་ནི། སྣར་ཐང་།
[^54K]: ཚིགས། སྣར་ཐང་། པེ་ཅིན།
[^55K]: ནས། སྣར་ཐང་། པེ་ཅིན།
[^56K]: ཡོད་པ། ཅོ་ནེ།
[^57K]: དེ་ལྟར་བུ། སྣར་ཐང་། པེ་ཅིན།
[^58K]: མ། སྣར་ཐང་། པེ་ཅིན།
[^59K]: མ། སྣར་ཐང་། པེ་ཅིན།
[^60K]: ཅན། ཞེས་པར་མ་གཞན་ནང་མེད།
[^61K]: བསལ་བས། སྣར་ཐང་། པེ་ཅིན།
[^62K]: བྱ། སྣར་ཐང་། པེ་ཅིན།
[^63K]: ཁོ་ནར། སྣར་ཐང་། པེ་ཅིན།
[^64K]: ཡིན། ཞེས་པར་མ་གཞན་ནང་མེད།
[^65K]: བསྒྲུབ་པ། ཅོ་ནེ།
[^66K]: ཉིད། ཞེས་པར་མ་གཞན་ནང་མེད།
[^67K]: ནི། ཞེས་པར་མ་གཞན་ནང་མེད།
[^68K]: མེད་པས། སྣར་ཐང་། པེ་ཅིན།
[^69K]: ནི། སྣར་ཐང་། པེ་ཅིན།
[^70K]: ནི། སྣར་ཐང་། པེ་ཅིན།
[^71K]: བཀོད། སྣར་ཐང་།
[^72K]: འདོད་པས། དེ་ནི་ཚིགས། སྣར་ཐང་། པེ་ཅིན།
[^73K]: བཞི། སྣར་ཐང་། པེ་ཅིན།
[^74K]: གྱིས། པེ་ཅིན།
[^75K]: བཙལ་བ། སྣར་ཐང་། པེ་ཅིན།
[^76K]: དེ། སྣར་ཐང་། པེ་ཅིན།
[^77K]: ཞེས། ཞེས་པར་མ་གཞན་ནང་མེད།
[^78K]: གྱི་གསལ་བ། སྣར་ཐང་། པེ་ཅིན།
[^79K]: མི་རྟག་པའོ། པེ་ཅིན།
[^80K]: ལྟ་བུའོ། སྣར་ཐང་། པེ་ཅིན།
[^81K]: འདོད་པ་དང། སྣར་ཐང་། པེ་ཅིན།
[^82K]: ཞེས་བྱ་བ་དེ་ལ། སྣར་ཐང་། པེ་ཅིན།
[^83K]: གཉིས་ཀ་ལ། སྣར་ཐང་། པེ་ཅིན།
[^84K]: གྲུབ་བམ། སྣར་ཐང་། པེ་ཅིན།
[^85K]: མི་རྟག་པ་ཉིད་དུ། སྣར་ཐང་། པེ་ཅིན།
[^86K]: ལ། ཞེས་པར་མ་གཞན་ནང་མེད།
[^87K]: ན། སྣར་ཐང་། པེ་ཅིན།
[^88K]: ལ། ཞེས་པར་མ་གཞན་ནང་མེད།
[^89K]: བསླབས་པ། སྣར་ཐང་། པེ་ཅིན།
[^90K]: གྲགས་པའི། སྣར་ཐང་། པེ་ཅིན།
[^91K]: ནི། སྣར་ཐང་།
[^92K]: གྲགས་པའི། པེ་ཅིན།
[^93K]: བསྒྲུབ་པ། སྣར་ཐང་། པེ་ཅིན།
[^94K]: གཞན། སྣར་ཐང་། པེ་ཅིན།
[^95K]: མཐུན་པ། སྣར་ཐང་། པེ་ཅིན།
[^96K]: ལ་ལ། སྣར་ཐང་།
[^97K]: ལྟ་བུའོ། སྣར་ཐང་། པེ་ཅིན།
[^98K]: ཡིན་ནོ། པེ་ཅིན།
[^99K]: དེས་ན། སྣར་ཐང་། པེ་ཅིན།
[^100K]: ལ་སོགས་པ། སྣར་ཐང་། པེ་ཅིན།
[^101K]: གྱུར་པ། སྣར་ཐང་། པེ་ཅིན།
[^102K]: གཉིས། ཞེས་པར་མ་གཞན་ནང་མེད།
[^103K]: མཁྱེན་ཉིད། པེ་ཅིན།
[^104K]: མ། ཞེས་པར་མ་གཞན་ནང་མེད།
[^105K]: ཞེས་བྱ་བ་ལྡེག་པ། པེ་ཅིན། ཞེས་བྱ་བ་ལྡོག་པ། སྣར་ཐང་།
[^106K]: གྲུབ། སྣར་ཐང་། པེ་ཅིན།
[^107K]: མི། སྣར་ཐང་། པེ་ཅིན།
[^108K]: རྟོགས། སྣར་ཐང་། པེ་ཅིན།
[^109K]: ཚིག། སྣར་ཐང་། པེ་ཅིན།
[^110K]: དེ་ལྟར་ན་ཚིགས། སྣར་ཐང་། པེ་ཅིན།
[^111K]: ཀྱི། ཞེས་པར་མ་གཞན་ནང་མེད།
[^112K]: ཡོད་པའོ། སྣར་ཐང་། པེ་ཅིན།
[^113K]: བསལ། སྣར་ཐང་། པེ་ཅིན།
[^114K]: བྱུང་བ་ཉིད་སྒྲུབ་པའི། སྣར་ཐང་། པེ་ཅིན།
[^115K]: ནོ། སྣར་ཐང་། པེ་ཅིན།
[^116K]: ནི། སྣར་ཐང་། པེ་ཅིན།
[^117K]: ཕྱིར། སྣར་ཐང་། པེ་ཅིན།
[^118K]: བསྒྲུབ། སྣར་ཐང་། པེ་ཅིན།
[^119K]: ཕྱིར། ཞེས་པར་མ་གཞན་ནང་མེད།
[^120K]: གསུམ་ཡོད་པ། སྣར་ཐང་། པེ་ཅིན།
[^121K]: མིག་ལ་སོགས། སྣར་ཐང་། པེ་ཅིན།
[^122K]: བྱེད། སྣར་ཐང་། པེ་ཅིན།
[^123K]: ཕྱིར་རོ། སྣར་ཐང་། པེ་ཅིན།
[^124K]: བྱ་བའི། སྣར་ཐང་། པེ་ཅིན།
[^125K]: སྒྲུབ་པས། སྣར་ཐང་། པེ་ཅིན། བསྒྲུབ་པས། ཅོ་ནེ།
[^126K]: ཟ་ན། སྣར་ཐང་། པེ་ཅིན།
[^127K]: ནོ། སྣར་ཐང་། པེ་ཅིན།
[^128K]: ལྟ་བུའོ། སྣར་ཐང་། པེ་ཅིན།
[^129K]: ནི། སྣར་ཐང་། པེ་ཅིན།
[^130K]: ནི། ཞེས་པར་མ་གཞན་ནང་མེད།
[^131K]: དག། སྣར་ཐང་། པེ་ཅིན།
[^132K]: མེད། སྣར་ཐང་། པེ་ཅིན།
[^133K]: དེ་གཉིས། སྣར་ཐང་། པེ་ཅིན།
[^134K]: ལྟ་བུའོ། སྣར་ཐང་། པེ་ཅིན།
[^135K]: ལ་སོགས་པ། སྣར་ཐང་། པེ་ཅིན།
[^136K]: ལ་སོགས། སྣར་ཐང་།
[^137K]: ཕྱིར། སྣར་ཐང་། པེ་ཅིན།
[^138K]: སྲོག་པ། སྣར་ཐང་། པེ་ཅིན།
[^139K]: ལ། སྣར་ཐང་། པེ་ཅིན།
[^140K]: ལས། སྣར་ཐང་། པེ་ཅིན།
[^141K]: གཉིས་པའི། སྣར་ཐང་། པེ་ཅིན།
[^142K]: ན། སྣར་ཐང་། པེ་ཅིན།
[^143K]: དེ་ལྟར། སྣར་ཐང་། པེ་ཅིན།
[^144K]: དག། སྣར་ཐང་། པེ་ཅིན།
[^145K]: གསུམ་པོ། ཞེས་པར་མ་གཞན་ནང་མེད།
[^146K]: འབྲས་དང། སྣར་ཐང་། པེ་ཅིན།
[^147K]: ལས་འགལ་བ། སྣར་ཐང་། པེ་ཅིན།
[^148K]: ནི་དོན་རྣམས། པེ་ཅིན།
[^149K]: ལོགས་པར། སྣར་ཐང་། པེ་ཅིན།
[^150K]: ཅིག་ཅར་དུ། སྣར་ཐང་། པེ་ཅིན།
[^151K]: ན། སྣར་ཐང་། པེ་ཅིན།
[^152K]: ལ་སོགས་པ། ཞེས་པར་མ་གཞན་ནང་མེད།
[^153K]: དང། སྣར་ཐང་། པེ་ཅིན།
[^154K]: ཐམས་ཅད་ན་གནས་པ། སྣར་ཐང་། པེ་ཅིན།
[^155K]: ཀྱིས། སྣར་ཐང་། པེ་ཅིན།
[^156K]: ནི། ཞེས་པར་མ་གཞན་ནང་མེད།
[^157K]: ཀྱིས། སྣར་ཐང་། པེ་ཅིན།
[^158K]: ཡང། ཞེས་པར་མ་གཞན་ནང་མེད།
[^159K]: བསལ་བའི། སྣར་ཐང་། པེ་ཅིན།
[^160K]: ཞེས་བྱའོ། སྣར་ཐང་། པེ་ཅིན།
[^161K]: སྒྲུབ་པ། སྣར་ཐང་། པེ་ཅིན།
[^162K]: ཕྱིར། སྣར་ཐང་། པེ་ཅིན།
[^163K]: ཚུལ་དུ། ཞེས་པར་མ་གཞན་ནང་མེད།
[^164K]: ནི། སྣར་ཐང་། པེ་ཅིན།
[^165K]: བསྟན་པར། སྣར་ཐང་། པེ་ཅིན།
[^166K]: མང། སྣར་ཐང་། པེ་ཅིན།
[^167K]: ན། ཞེས་པར་མ་གཞན་ནང་མེད།
[^168K]: དག། ཞེས་པར་མ་གཞན་ནང་མེད།
[^169K]: སྟེ། སྣར་ཐང་། པེ་ཅིན།
[^170K]: བསྒྲུབ་པའི། སྣར་ཐང་། པེ་ཅིན།
[^171K]: དང། སྣར་ཐང་། པེ་ཅིན།
[^172K]: ཡིན། པེ་ཅིན།
[^173K]: ལ་སོ་སོ་བ། པེ་ཅིན།
[^174K]: ལྟ་བུའོ། སྣར་ཐང་། པེ་ཅིན།
[^175K]: ལ་སོ་སོ་བ། པེ་ཅིན།
[^176K]: དུ། ཞེས་པར་མ་གཞན་ནང་མེད།
[^177K]: ལ་སོ་སོ་བ། པེ་ཅིན།
[^178K]: སྐར་མ། སྣར་ཐང་། པེ་ཅིན།
[^179K]: ལྟ་བུ་སྟེ། སྣར་ཐང་། པེ་ཅིན།
[^180K]: ལ། སྣར་ཐང་། པེ་ཅིན།
[^181K]: ཉིད། ཞེས་པར་མ་གཞན་ནང་མེད།
[^182K]: བྲམ་ཟེ། སྣར་ཐང་། པེ་ཅིན།
[^183K]: ལ། སྣར་ཐང་། པེ་ཅིན།
[^184K]: འབྲལ་བ། སྣར་ཐང་། པེ་ཅིན།
[^185K]: སྒྲུབ་པར་བྱེད་པ། སྣར་ཐང་། པེ་ཅིན།
[^186K]: བྲལ་བའི། སྣར་ཐང་། པེ་ཅིན།
[^187K]: མེད་ན། སྣར་ཐང་། པེ་ཅིན།
[^188K]: ལྟ་བུའོ། སྣར་ཐང་། པེ་ཅིན།
[^189K]: ཕྱིར། སྣར་ཐང་། པེ་ཅིན།
[^190K]: ལ། ཞེས་པར་མ་གཞན་ནང་མེད།
[^191K]: བསྒྲུབ་པའི་རྐྱེན། ཅོ་ནེ། བསྒྲུབ་པའི་སྐྱོན། སྣར་ཐང་། པེ་ཅིན།
[^192K]: ཕ་རོལ་པོའི། སྣར་ཐང་། པེ་ཅིན།
[^193K]: ལྟག་གཅོད། སྣར་ཐང་། པེ་ཅིན།
[^194K]: ལྟག་གཅོད། སྣར་ཐང་། པེ་ཅིན།
[^195K]: གྱི། ཞེས་པར་མ་གཞན་ནང་མེད།
[^196K]: རིག་པའི། སྣར་ཐང་། པེ་ཅིན།