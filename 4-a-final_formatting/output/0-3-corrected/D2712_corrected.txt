༄༅༅།
།རྒྱ་གར་སྐད་མཉྫུ་གྷོཥ་སྟོ་ཏྲ[^1K]
།བོད་སྐད་དུ།
འཕགས་པ་འཇམ་པའི་དབྱངས་ཀྱི་བསྟོད་པ།
།འཇམ་དཔལ་གཞོན་ནུ་[^2K]གྱུར་པ་ལ་ཕྱག་འཚལ་ལོ།
།སྡིགས་མཛུབ་གདོང་ཉིད་བསྟན་པ་ཡིས[^3K]
།།རི་རབ་ལྷུན་པོ་དུ་མ་གཡོས།
།མ་ལུས་རྒྱ་མཚོ་ཆེན་པོའི་ཆུ།
།སེན་མོའི་རྩེ་མོས་གྱེན་དུ་བླངས།
།ནམ་མཁའ་[^4K]མུ་མེད་པ་ཡི་ཁམས།
།ཞབས་ཀྱི་གོམ་པ་གཅིག་གིས་མནན།
།ཟད་པའི་དུས་ཀྱི་མེ་འབར་བ།
།ཞལ་གྱི་དབུགས་ཀྱིས་བཏབ་པས་བཅིལ།
།དུས་མཚུངས་སྐུ་ཡི་ཆ་གཅིག་ལ།
།ཆུ་དང་མེ་ཡི་ཆར་ཕབ་པ།
།ལ་ལར་ཟད་པར་སངས་རྒྱས་སུ།
།གྱུར་ནས་ཆོས་ཀྱི་འཁོར་ལོ་བསྐོར།
།ལ་ལར་ཉོན་མོངས་མ་ལུས་པ།
།ནུབ་པས་ཞི་བའི་དེ་ཉིད་སྟོན[^5K]
།།དལ་བས་དབང་པོ་བདེ་སོགས་ཀྱི[^6K]
།།གདོང་ལ་རྣམ་པར་གཟིགས་པའི་སྤྱན།
།ཕྱོགས་ཀྱི་འཁོར་ལོས་བཀབ་པ་ཡིས[^7K]
།།ཕྱག་མཐིལ་དམར་པོ་ཉི་མ་རྨུགས།
།ལ་ལར་ལྷ་མ་ཡིན་གྱི་དཔལ།
།མཐུ་གྱུར་[^8K]དམ་པར་གྱུར་པ་འཛིན།
།ཁྱིམ་པ་དང་ནི་བརྟུལ་ཞུགས་པ།
།[ཚངས]་སྤྱོད་རྟག་ཏུ་ཡེ་ཤེས་ཅན།
།བྱིས་པའི་གཟུགས་ཅན་འགྲོ་བའི་ཡབ།
།འཇམ་པའི་དབྱངས་ལ་ཕྱག་འཚལ་ལོ།
།མི་འཇིགས་པ་དང་སྟོབས་མངའ་བ།
།ཐུབ་པའི་གཟུགས་བརྙན་དང་མཚུངས་པ།
།ཕྱེ་མ་མིག་སྨན་དང་མཚུངས་འདི[^9K]།
།ཁྱོད་ལ་སྐྱབས་སུ་རབ་ཏུ་མཆི[^10K]།
།ཉོན་མོངས་བུད་ཤིང་ཡེ་ཤེས་མེ།
།དུ་མ་མཚོན་པ་བགྲང་བ་[^11K]ལྟར།
།འཁོར་བ་སྲིད་པའི་སྦྱོར་བ་དང་།
མྱ་ངན་འདས་ལ་ཁྱོད་མི་གནས།
།མགོན་པོ་རྟག་ཏུ་དབུ་མ་མཆོག
།ཡང་དག་བརྙེས་པ་མ་ལགས་སམ།
།ཆུ་དང་བཅས་པའི་སྣོད་རྣམས་སུ།
།ཟླ་བའི་གཟུགས་བརྙན་ཤར་བ་ལྟར།
།གཅིག་ཏུ་གདུལ་བྱ་གཡོ་བའི་ཡིད།
།རྣམ་པ་མང་པོ་འདྲ་བའི་མཚན།
།ཉིད་ཀྱི་བག་ཆགས་ཡིད་གཅིག་ཏུ།
།ཡེ་ཤེས་གྲུབ་པའི་གསལ་གྱུར་པ།
།བཀའ་དྲིན་དོན་གཉེར་ཚུལ་གྱིས་ནི།
།ཆགས་པས་ཁྱོད་ཀྱི་ཞབས་དྲུང་ལྷུང[^12K]།
།ཁྱོད་ཀྱི་འོད་ཟེར་འཕྲོ་བའི་ཆ།
།ཕྱོགས་ཀྱི་ཁོངས་སུ་[^13K]རྣམ་སྤྲོས་པ།
།ཟླ་བའི་འོད་ཟེར་གང་གྱུར་མཉམ།
།བྱིས་པའི་གཟུགས་ཅན་མཛེས་པ་འདི།
།ཚེས་གཅིག་ཟླ་བ་ལྟ་མཉེས་པ[^14K]།
།ཁྱོད་ཀྱི་སྤྱོད་པ་བཟློག་དཀའ་བས[^15K]།
།བདུད་ཀྱི་མཐུ་རྩལ་འཇོམས་པས་ཅི།
།ཁྱོད་ཀྱི་མཚན་ཙམ་དྲན་པས་ནི།
།དམྱལ་བ་པ་ཡི་ཁྲག་དང་ཞག
།མེད་པར་སྐམས་པས་དམྱལ་བ་པའི།
།འོད་འཕྲོ་དེ་དག་ཞི་བར་འགྱུར།
།ཤེས་རབ་བྲལ་བས་མདུན་དུ་ཁྱོད།
།དྲན་པའི་ཡུལ་དུ་གྱུར་པས་ཀྱང་།
།མཁས་པ་རྣམས་ཀྱང་ཐེ་ཚོམ་གྱི[^16K]།
།མདུད་པ་དམ་པོས་འཆིང་བར་བྱེད།
།ཐམས་ཅད་ལྟ་ཞིག་སྐད་ཅིག་ཏུ།
།ཁྱོད་ཀྱི་སྤྱན་ཟུར་གྱིས་གཟིགས་ནས།
།རྔ་ཡབ་གཡོབ་པའི་བཞད་གད་ཀྱིས།
།བསྟེན་པའི་དཔལ་ལྡན་ཉིད་བདག་གིས།
།གདུལ་བྱ་པདྨོའི་སྣོད་རྣམས་ལ།
།འོད་ཟེར་དྲ་བས་ཁ་འབྱེད་པས།
།མགོན་པོ་སྔོན་མེད་ཉི་མ་ཡི།
།རོལ་པས་ཉིན་མཚན་སྣང་བར་མཛད།
།དོན་གསལ་མཛད་པའི་གསུངས་གིས་ནི།
།གཟུང་དང་འཛིན་པ་རྣམ་པར་སྤངས།
།སྟོང་པ་ཉིད་ནི་མངོན་སུམ་སྟར།
།གསུང་གི་དབང་ཕྱུག་སྟོན་པར་མཛད།
།རྣམ་པར་རྟོག་ལས་མ་གཏོགས་པ།
།འཁོར་བ་ཞེས་བྱ་ཅི་ཡང་མེད།
།རྣམ་རྟོག་དེ་དང་བྲལ་བས་ན།
།ཁྱོད་ནི་རབ་ཏུ་མྱ་ངན་འདས།
།ཁྱོད་ཀྱི་ཡོན་ཏན་ཆ་བརྗོད་ལས།
།བྱུང་བས་བསོད་ནམས་འཕེལ་བ་འཕེལ་བ་ཡིས[^17K]།
།འགྲོ་བ་རྣམས་ནི་ཁྱོད་བརྗོད་པས།
།ཕུན་སུམ་ཚོགས་པ་ལ་གནས་ཤོག
།བཅོམ་ལྡན་འདས་འཇམ་པའི་དབྱངས་ཀྱི་བསྟོད་པ།
རྟོག་གེ་པ་རྣམས་ཀྱི་གཙུག་གི་ནོར་བུ་སློབ་དཔོན་ཕྱོགས་ཀྱི་གླང་པོས་མཛད་པ་རྫོགས་སོ།།
།།རྒྱ་གར་གྱི་མཁན་པོ་ཤྲདྡྷཱ་ཀ་ར་ཝརྨ་དང་།
ཞུ་ཆེན་གྱི་ལོ་ཙཱ་བ་རིན་ཆེན་བཟང་པོས་བསྒྱུར་ཅིང་ཞུས་ཏེ་གཏན་ལ་ཕབ་པའོ།།


[^1K]: མཉྫུ་གྷོ་ཥ་སྟོ་ཏྲཾ། སྣར་ཐང་། མཾ་ཛུ་གྷོ་ཥ་སྟོ་ཏྲཾ། པེ་ཅིན།
[^2K]: གཞོན་ནུར། སྣར་ཐང་། པེ་ཅིན།
[^3K]: ཡི། པེ་ཅིན།
[^4K]: ནམ་མཁའི། སྣར་ཐང་།
[^5K]: ཞི་བ་སྟེན་པར་མཛད། སྣར་ཐང་། ཞི་བ་སྟོན་པར་མཛད། པེ་ཅིན།
[^6K]: ཀྱིས། སྣར་ཐང་།
[^7K]: ཡི། སྣར་ཐང་།
[^8K]: མཐུར་འགྱུར། སྣར་ཐང་། པེ་ཅིན།
[^9K]: འདིས། སྣར་ཐང་།
[^10K]: འཆི། སྣར་ཐང་།
[^11K]: བགྲད་པ། སྣར་ཐང་།
[^12K]: ལྟུང། སྣར་ཐང་། པེ་ཅིན།
[^13K]: ཁོང་དུ། པེ་ཅིན།
[^14K]: ལྟར་མཉེན་པ། སྣར་ཐང་། པེ་ཅིན།
[^15K]: དགའ་བས། སྣར་ཐང་།
[^16K]: གྱིས། སྣར་ཐང་། པེ་ཅིན།
[^17K]: འཕེལ་བ་ཡི། སྣར་ཐང་། འཕེལ་བའི། པེ་ཅིན།