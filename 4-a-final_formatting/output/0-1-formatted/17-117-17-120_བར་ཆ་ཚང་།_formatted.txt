བསྒྲུབ་བྱ་གཟའ་རྣམས་ཀྱི་བྱད་དུ་འཇུག་པར་འདོད་པའི་སྒྲུབ་པ་པོ་དམ་ཚིག་དང་ལྡན་པས་བྲག་དང་ཆུ་འཐབ་པའི་འགྲམ་དུ་སོང་སྟེ་མཎྜལ་གྲུ་བཞི་ཁྲུ་གང་བ།
ཐོག་ཕོག་ནས་ཤི་བའི་ཁྲག་གིས་ཐིག་ལེ་བརྒྱད་བྱས་ལ།
དེའི་སྟེང་དུ་གཟའ་བརྒྱད་ཀྱི་སྙིང་པོ་གྲོ་ག་ལ་ར་ཁྲག་གིས་བྲིས་ལ་ཤིང་གདུག་པ་ཅན་ལ་བཏགས་ལ་གཞག
།ར་རོག་པོའི་སྙིང་གི་ནང་དུ་གྲོ་ག་ལ་བསྒྲུབ་བྱའི་མིང་དང་རུས་གཉིས་ཁྱི་ནག་པོའི་ཁྲག་གིས་བྲིས་ལ་རྗེས་ས་འམ་[^1K]གོས་དུམ་མམ་ཟག་པའི་རྗེས་གང་རྙེད་པ་[^2K]དང་བཅས་པ་[^3K]གཞུག
།རོ་རས་ལ་འཁོར་ལོ་རྩིབས་བརྒྱད་པ་བྲིས་ལ།
དེའི་རྩིབས་རྣམས་གཟའི་སྙིང་པོས་བསྐོར་བ་ལ་ལྟེ་བར་བོང་བུ་ནག་པོའི་ཁྲག་གིས་ཆེ་གེ་མོ་པ་བ་[^4K]སངས་ཀྱི་བྱང་དུ་ཆུག་ཅིག་[^5K]ཅེས་བརྒྱད་ཀྱི་མིང་གིས་[^6K]བཅས་པ་བྲི།
མུ་ཁྱུད་ལ་ཨ་མུ་ཀ་མཱ་ར་ཡ་ཕཊ་ཅེས་པས་འཁོར་བ་[^7K]བྲི།
དེ་ནས་སྙིང་པོ་ཤིན་ཏུ་བསྡུས་པ་ལ་སྟོང་ཕྲག་གཅིག་བསྐྱར་ལ་གཙོ་བོ་ལ་མཆོད་བསྟོད་བྱ།
གཏོར་མ་དབུལ།
དེ་ནས་གཟའ་བརྒྱད་ཀྱི་སྙིང་པོ་ལ་ཞག་སུམ་ཅུ་རྩ་བརྒྱད་བསྐྱར་ཏེ།
གཟའ་རྣམས་ལ་གཏོར་མ་བྱིན་ཏེ།
རྒྱུ་སྐར་ཟླ་བའི་ཉི་ཤུ་དགུའི་གཟའ་ངེས་པར་རྒྱུ་བའི་དུས་སུ་དྲག་ཤུལ་སྤྱོད་པའི་སྦྱིན་སྲེག་བྱ་སྟེ།
ཨོཾ་ཨ་མུ་ཀ་མཱ་ར་ཡ་ཕཊ་ཅེས་ནུས་ཚད་བཟླས་ཏེ་བསྲེགས་པའི་ཐལ་བ་དང་།
ལིངྒ་གཅིག་ར་ཐོད་དུ་བཅུག་སྟེ།
བདག་ཉིད་ལུས་གཅེར་བུར་ཕྱུང་ལ་ལུས་ལ་ར་རོག་པོའི་ཁྲག་གིས་བྱུགས་ལ་གདོང་རོ་སོལ་གྱིས་བྱུགས་ལ།
སྐྲ་སྤྱི་བོར་བཅིངས་ཏེ་དགེ་སྦྱོང་ཡིན་ན་རོའི་སྐྲ་གྱོན་ལ་ཕྱི་མའི་ཚེས་བཞིའི་གཟའ་རྒྱུ་བའི་དུས་སུ་ར་ཐོད་སྔོན་དམར་གྱིས་རྒྱ་གྲམ་དུ་བཅིངས་ལ།
བྲག་དང་ཆུ་འཐབ་ཏུ་མནན་ན་ཟླ་བ་དགུ་ནས་བསྒྲུབ་བྱ་གཟས་ཟིན་པར་འགྱུར་རོ།
།བསྒྲུབ་[^8K]བྱ་གཟའི་བྱེད་[^9K]དུ་གཞུག་པའི་འཁོར་ལོ་ཅན་དཔལ་མར་མེ་མཛད་བཟང་པོས་མཛད་པ་རྫོགས་སོ།།
༄༅།
།དཔལ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ།
།སྐྲག་པའི་ལས་ཐོག་བསྒྲུབ་སྟེ་བསྒྲུབ་སྟེ་བསྒྲུབ་[^10K]བྱའི་ལུས་མ་རུངས་པར་འདོད་ན།
སྒྲུབ་པ་པོ་དམ་ཚིག་དང་ལྡན་པས་གནས་ཁང་ཡིད་དང་མཐུན་པར་ཁྲུས་དང་གཙང་སྦྲ་དང་།
གོས་སྔོན་པོ་གྱོན་པ་ལ་སོགས་པ་བྱ་སྟེ།
སའི་ཆོ་ག་ལ་སོགས་པ་སྔོན་དུ་སོང་བས་གཟའ་འཁྲུག་པར་[^11K]བྱེད་པའི་དཀྱིལ་འཁོར་བཞེངས།
དབུས་ཨེའི་དབྱིབས་ཁ་དོག་ནག་པོ་འཁོར་ལོ་རྩིབས་བརྒྱད་པ་སེར་པོ་མུ་ཁྱུད་གློག་གི་འོད་དང་འདྲ་བའི་དཀྱིལ་འཁོར་བཞེངས་ལ།
ཕྱོགས་མཚམས་སུ་གདུག་བྱེད་ཀྱི་ལྕགས་ཕུར་རེ་རེ་ལ་[^12K]ལ་དར་མཐིང་ནག་གི་འཕུར་ལྕེ་གདགས།
སྐུད་པས་སྦྲེལ་ལོ།
།དབུས་སུ་ལྕགས་སྣ་ལྔ་ལས་བྱས་པའི་ཕུར་བུ་གྲུ་གསུམ་གྱི་ནང་དུ།
བསྒྲུབ་བྱའི་རྗེས་ཀྱི་ས་དང་ཁང་ས་ཞིང་ས་དུར་ས་ལ་ཟླ་གམ་བརྒྱད་པའི་དབྱིབས་དུག་ཁྲག་གིས་སྦྲུས་པ་བྱས་ལ་རིན་པོ་ཆེ་སྣ་ཚོགས་པའི་ཕྱེ་མ་དང་འབྲུག་རུས་ཀྱི་ཕྱེ་མའི་ཐུན་གྱིས་བྲབས་ལ་ཕག་ཁྲ་བོའི་ཐོད་པར་བྲུབས་ལ་སྐུད་པ་སྔོན་[^13K]དམར་གྱིས་བཅིང་ངོ་།
།དེ་ནས་བདག་ཉིད་རྣམ་པར་འཇོམས་པའི་ང་རྒྱལ་དང་ལྡན་པས་བསྙེན་པ་ཅི་རིགས་པར་བྱས་ལ།
གཟའ་རྣམས་ལ་གཏོར་མ་བྱིན་ཏེ།
སྒྲུབ་པའི་སྔགས་འདི་ལན་འབུམ་ཕྲག་བདུན་བཟླས་སོ།
།ཨོཾ་ཏྲིག་[^14K]ཏྲིག་སེར་སེར་ཀྲཾ་ཀྲཾ་ཀྲུཾ་ཀྲུཾ་བྷྱོ་བྷྱོ་ཞེས་བཟླས་ལ་གཟའ་ཆེན་པོ་བརྒྱད་ཀྱི་གཟུགས་དང་།
མིང་ཤོག་བུ་ལ་བྲིས་པ་དང་།
དེ་ཉིད་ཀྱི་[^15K]དཀྱིལ་འཁོར་དང་བཅས་པ་བསྒྲུབ་བྱའི་ཁང་པའི་འགྲམ་དུ་ཕག་ཐོད་དང་བཅས་པ་བཅུག་ན་དེ་ཉིད་ནས་མ་ཕྱུང་གི་བར་ལ།
དེར་ཐོག་རྒྱུན་མི་འཆད་པར་[^16K]འབབ་བར་འགྱུར་རོ།
།དུས་ནི་ཁྱབ་འཇུག་ཁྱིམ་ནས་ཐོན་པའི་[^17K]ཚེ་ལས་ལ་སྦྱར་རོ།
།ཐེ་ཚོམ་མེད་པར་འགྲུབ་པ་ལས་བསྒྲུབ་[^18K]བྱ་ཐོག་གིས་བསད་པའི་ཆོ་ག་དྲག་ཤུལ་ཞེས་བྱ་བ།
དཔལ་མར་མེ་མཛད་བཟང་པོས་མཛད་པ་རྫོགས་སོ།
།༄༅།
།དཔལ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ།
།བསྒྲུབ་བྱ་སྐྲག་པའི་ལས་འགལ་བའི་ལོ་ཐོག་མ་རུངས་པར་བྱ་བའི་ལས་ཀྱི་དྲག་ཤུལ་སྤྱོད་པར་འདོད་པའི་སྒྲུབ་པ་པོ་དམ་ཚིག་དང་ལྡན་པས།
གནས་ཁང་ཡིད་དང་མཐུན་པར་གཟའ་ཆེན་པོ་རོ་ལངས་ཀྱི་དཀྱིལ་འཁོར་བཞེངས་ཏེ་དབུས་དྲག་པོ་བསྣོལ་མ་དམར་ནག་ཐ་མ་གཟའི་ཁང་བུ་བརྩེགས་པ་བྲིས་ལ་ཁྲག་སྣ་ཚོགས་པ་དང་།
ཤ་སྣའི་གཏོར་མ་དང་།
དཀར་གཏོར་དང་།
སྔོ་སྣ་ཚོགས་པའི་གཏོར་མ་བཤམས་ཏེ་གཞག་གོ།
།རབས་ཆད་ནག་པོའི་ཐོད་པར་དུར་ཁྲོད་ཀྱི་རས་དང་རུས་པ་བསྲེགས་པའི་ཐལ་བ་དང་།
དམེ་[^19K]ཁྲག་སྣ་ཚོགས་པའི་[^20K]ཐོད་པའི་སྤྱི་བོར་བསྒྲུབ་བྱའི་མིང་དང་གཟུགས་བྲིས་ལ་ཡུལ་ལྷ་དང་ཡུལ་མིའི་མིང་ཡང་བྲི།
ཐོད་པའི་ནང་དུ་རིན་པོ་ཆེའི་ཕྱེ་མ་དང་།
མི་རྟ་ཁྱིའི་ཁྲག་དང་།
མཛོ་རོག་དང་།
གཡག་རོག་གི་ཁྲག་དང་།
མངལ་ཁྲག་ལ་སོགས་པའི་ཁྲག་སྣ་ཚོགས་བླུགས་ལ།
ཡུངས་ཀར་དང་ཡུངས་ནག་ལ་བཟླས་ཤིང་བླུགས་སོ[^21K]།
།གཙོ་བོའི་ང་རྒྱལ་དང་ལྡན་པས་མཆོད་པ་དང་བསྟོད་པ་དང་བསྙེན་པ་ཅི་རིགས་པར་བྱའོ།
།དེ་ནས་གཟའ་སོ་སོའི་བསྙེན་པ་འབུམ་ཕྲག་རེ་བཟླས།
དེ་ནས་ལས་ཀྱི་སྔགས་འདི་ལ་བསྙེན་པ་འབུམ་ཕྲག་བདུན་[^22K]བཟླས་སོ།
།ཨོཾ་མ་ཡ་སྙིང་ཡ་མ་ཁྲག་རཱ་ཧུ་ལ་རཱ་ཧུ་[^23K]ཧྲིལ་ཤག་ཤག་སེན་སེན་བྷྱོ་བྷྱོ།
།རང་རང་ཧྲིལ་པ་ཤ་མི་ཀི་ཧཱུཾ་ཕཊ་ཅེས་ཡུངས་ཀར་དང་ཡུངས་ནག་ལ་བཟླས་ཏེ་ཐོད་པར་བླུགས་སོ[^24K]།
།དེ་ནས་ཁྱབ་འཇུག་ལས་ལ་འཇུག་པའི་དུས་སུ་ཐབ་[^25K]གསུམ་གྱི་ལས་སྦྱར་ན་བསྒྲུབ་[^26K]བྱའི་ལོ་ཐོག་ངེས་པར་བརླག་པར་འགྱུར་རོ།
།བསྒྲུབ་བྱ་སྐྲག་པའི་ལས་ཆུ་ཐིགས་ཞེས་བྱའོ[^27K]།
།དཔལ་མར་མེ་མཛད་བཟང་པོས་མཛད་པ་རྫོགས་སོ།
།༄༅།
།དཔལ་ཕྱག་ན་རྡོ་རྗེ་ལ་ཕྱག་འཚལ་ལོ།
།ཆོ་འཕྲུལ་སྣ་ཚོགས་བསྒྲུབ་སྟེ་[^28K]བསྒྲུབ་བྱ་སྣ་ཚོགས་སྐྲག་པར་འདོད་པའི་སྒྲུབ་པ་པོ་དམ་ཚིག་དང་ལྡན་པས་གནས་ཁང་ཡིད་དང་མཐུན་པར་འཕགས་པ་རྡོ་རྗེ་རྣམ་པར་འཇོམས་པའི་རྣལ་འབྱོར་དུ་བྱ་སྟེ།
བསྙེན་པ་དང་།
མཆོད་པ་དང་།
བསྟོད་པ་དང་ཚོགས་ཇི་ལྟར་རིགས་པར་བསགས་ལ།
རྫའི་གའུ་ལེགས་པར་སོ་བཏང་མ་ཐག་གཞན་དུ་ལོངས་མ་སྤྱད་པའི་ནང་དུ་རྟ་ཁྲ་བོའི་རྔམས་རྒྱུ་བྱས་ལ་བག་ཟན་གྱིས་དྲིལ་ཏེ་སྦྲུལ་རབ་ཏུ་འཇིགས་པའི་གཟུགས་ཚོན་སྣ་ཚོགས་པས་ཇི་ལྟར་འདོད་པ་བཞིན་དུ་བསྒྱུར་[^29K]ལ་འོ་མ་དང་ཁྲག་བསྲེས་པ་ལ་སྔགས་འདི་ཞག་བདུན་དུ་སྒྲུབ་པ་[^30K]བྱས་ན།
དེ་འགུལ་[^31K]ནུས་པའི་དུས་ན་དགྲའི་ཁྱིམ་དུ་བཏང་ན་རབ་ཏུ་སྐྲག་ཅིང་བརྒྱལ་[^32K]བར་འོང་སྟེ།
སྔགས་ནི།
ཨོཾ་བཛྲ་པཱ་ཎི་ཕུ་ནཱ་ག་ཧེ་ཏུ་[^33K]པྲ་ཤག་སྭཱ་ཧཱ་ཞེས་པས་སྒྲུབ་པ་པོ་དེ་ལྟར་སྡིག་པ་དང་སྦལ་པ་དང་།
ཀླུ་སྣ་ཚོགས་ཀྱི་གཟུགས་གང་འདོད་པ་གོང་ལྟར་བྱས་པས་ངེས་པར་འགྲུབ་བོ།
།གཅན་གཟན་[^34K]སྡེར་མོ་ཅན་གྱི་ཚོགས་བསྒྲུབ་[^35K]ན་དེ་ཉིད་ཀྱི་ཤ་ཁྲག་དང་སྤུ་དང་དབང་པོ་ལྔ་ལས་[^36K]གཟུགས་བག་ཟན་དང་བསྲེས་ལ་ཇི་ལྟར་འདོད་པའི་ཚོན་གྱིས་བསྒྱུར་[^37K]ལ་གཟུགས་དེ་ཉིད་ཁ་རབ་ཏུ་གདངས་པ་མཆེ་བ་གཙིགས་པ་བྱའོ།
།དེ་གང་འདོད་པའི་གཟུགས་དེ་ཤིང་ཟོམ་དུ་བཅུག་ལ་ཁ་ཤིང་ལེབ་ཀྱིས་བཅད་ལ།
སྔོན་དམར་གྱིས་བཅིངས་[^38K]ལ་ཞག་བདུན་སྔགས་འདི་བཟླས་ཏེ་ཁྲག་སྣ་ཚོགས་ལ་བཟླས་ལ་དེ་དག་ལ་གཏིག་[^39K]གོ།
།ཨོཾ་ན་མཤྩཎྜ་[^40K]བཛྲ་པཱ་ཎ་ཡེ་ཤོ་[^41K]དྷ་པྲ་ཝ་པི་ཏི་གྷ་ཊ་ཡ་ཤྭ་ར་ཎ་[^42K]ཧཱུཾ་ཕཊ་སྭཱ་ཧཱ་ཞེས་བཟླས་ཏེ་འགུལ་[^43K]ནུས་པའི་དུས་ན་གྲིས་སྔོན་དམར་གཏུབས་[^44K]ཏེ།
གཟའ་ཆེན་པོ་རྒྱུ་བའི་དུས་སུ་བསྒྲུབ་བྱའི་ཁྱིམ་དུ་བཏང་ན།
ངེས་པར་སྐྲག་[^45K]ཅིང་མ་རུངས་པར་ངེས་སོ།
།གཤོག་པ་ཅན་གྱི་ཚོགས་སྒྲུབ་པ་སྟེ།
བསྒྲུབ་[^46K]བྱ་སྐྲག་པར་འདོད་ན་གང་འདོད་པའི་ཤ་ཁྲག་དང་སྤུ་དང་གཤོག་པ་གཡས་པའི་སྤུ་རྩེ་རྣམས་ཕྱེ་མར་བྱས་ལ་བག་ཟན་དང་བསྲེས་ལ་གང་འདོད་པའི་གཟུགས་བྱས་ལ་དེ་ཉིད་སྤུས་ལུས་མགོ་མཇུག་བརྒྱན་པ་[^47K]བསེའི་གའུའི་ནང་དུ་བཅུག་ལ་ཕག་ནག་པོའི་ཀོ་བས་གཏུམས་ལ་གཟའ་གང་དུ་འཇུག་པའི་ངོས་སུ་ཁ་བསྟན་ཏེ།
སྔགས་འདི་གཞན་གྱི་[^48K]ཚིག་གིས་བར་མ་ཆོད་པར་བཟླས་སོ།
།མ་ཧཱ་ཡཀྵ་བཛྲ་ཀ་ཀ་ཡ་པ་དྱི་ཧཱུཾ་ཧཱུཾ་ཞེས་ལན་བདུན་བསྒྲུབས་ན་བསྒྲུབ་བྱ་དེ་སྐྲག་སྟེ་མ་རུངས་པར་[^49K]ངེས་སོ།
།བྱོལ་སོང་ཕལ་པ་ཡང་ཚན་ཅན་སྒྲུབ་སྟེ[^50K]།
བསྒྲུབ་བྱའི་སེམས་ལུས་ངག་སྐྲག་པར་འདོད་ན་གང་བསྒྲུབ་པའི་[^51K]མིག་གཡས་པ་དང་རྨིག་པའི་རྩེ་མོ་དང་སྤུ་དང་རས་དམར་པོའི་ཁུ་བ་དང་།
འབྲུ་སྣ་བཅུ་གསུམ་གྱི་ཕྱེ་མ་[^52K]དང་བསྲེས་ལ་གང་འདོད་པའི་གཟུགས་བྱས་ལ་སྤྱི་བོར་སེང་ལྡེང་གི་ཕུར་བུ་སོར་བཞི་པ་བཏབ་ལ་སའི་དོང་གྲུ་གསུམ་པའི་ནང་དུ་བཅུག་ལ།
ཁ་སྲི་[^53K]ཤིང་གིས་བཅད་ལ་སྐེ་ནས་རྒྱུ་ཞགས་ཀྱིས་བཏབ་སྟེ།
བདག་ཉིད་ཀྱིས་བཟུང་ལ་སྔགས་འདི་ལ་ཞག་དགུ་བཟླས་སོ།
།ཨོཾ་བཛྲ་བི་དཱ་[^54K]ར་ཏི་ར་ཏི་སྭཱ་ལཾ་སྐེ་མཾ་སྐེ་མཾ་སྭཱ་ཧཱ་ཞེས་བཟླས་ནས་རྒྱུ་མ་འགུལ་བའི་ཚེ་གཟའ་སྲང་ནས་ཐོན་པ་དང་བསྟུན་[^55K]ནས།
བསྒྲུབ་བྱའི་ཁྱིམ་དུ་བསྐྱལ་ན་སྔ་མ་ལྟར་འགྲུབ་པར་ངེས་སོ།
།འགལ་བ་སྐྲག་པར་བྱེད་པའི་ལས་སྣ་ཚོགས་པའི་ཆོ་ག་འགལ་བ་[^56K]མེའི་འཁོར་ལོ་ཞེས་བྱ་བ།
དཔལ་མར་མེ་མཛད་བཟང་པོས་མཛད་པ་རྫོགས་སོ།།


[^1K]: སམ། སྣར་ཐང་། པེ་ཅིན།
[^2K]: སྙེད་པ། སྣར་ཐང་། པེ་ཅིན།
[^3K]: བཅས་པ། ཞེས་པར་མ་གཞན་ནང་མེད།
[^4K]: ཆེ་གེ་མོས་པ་བ། སྣར་ཐང་། པེ་ཅིན།
[^5K]: གཅིག། སྣར་ཐང་། པེ་ཅིན།
[^6K]: གི། སྣར་ཐང་། པེ་ཅིན།
[^7K]: འཁོར་བར། སྣར་ཐང་། པེ་ཅིན།
[^8K]: སྒྲུབ། སྣར་ཐང་། པེ་ཅིན།
[^9K]: བྱད། སྣར་ཐང་། པེ་ཅིན།
[^10K]: སྒྲུབ་སྟེ་ཐོག་སྒྲུབ། པེ་ཅིན། སྒྲུབ་སྟེ་ཐོག་བསྒྲུབ། སྣར་ཐང་།
[^11K]: ཁྲུག་པར། སྣར་ཐང་།
[^12K]: རེ་ལ་ལ། སྣར་ཐང་། པེ་ཅིན།
[^13K]: སྔོ། སྣར་ཐང་། པེ་ཅིན།
[^14K]: ཏྲི། སྣར་ཐང་། པེ་ཅིན།
[^15K]: ཀྱི། ཞེས་པར་མ་གཞན་ནང་མེད།
[^16K]: མ་ཆད་པར། སྣར་ཐང་། པེ་ཅིན།
[^17K]: འཐོན་པའི། སྣར་ཐང་། པེ་ཅིན།
[^18K]: སྒྲུབ། སྣར་ཐང་། པེ་ཅིན།
[^19K]: རྨེ། སྣར་ཐང་། པེ་ཅིན།
[^20K]: སྣ་ཚོགས་པས། སྣར་ཐང་། པེ་ཅིན།
[^21K]: བླུག་གོ། སྣར་ཐང་། པེ་ཅིན།
[^22K]: རེ། སྣར་ཐང་། པེ་ཅིན།
[^23K]: ར་ཧུ་ལ་ར་ཧཱུ། སྣར་ཐང་། པེ་ཅིན།
[^24K]: བླུག་གོ། སྣར་ཐང་། པེ་ཅིན།
[^25K]: ཐབས། སྣར་ཐང་། པེ་ཅིན།
[^26K]: སྒྲུབ། སྣར་ཐང་། པེ་ཅིན།
[^27K]: ཞེས་བྱ་བའོ། སྣར་ཐང་། པེ་ཅིན།
[^28K]: བསྒྲུབས་ཏེ། སྣར་ཐང་། པེ་ཅིན།
[^29K]: སྒྱུར། སྣར་ཐང་། པེ་ཅིན།
[^30K]: བསྒྲུབ་པ། སྣར་ཐང་། པེ་ཅིན།
[^31K]: མགུལ། སྣར་ཐང་། པེ་ཅིན།
[^32K]: རྒྱལ། སྣར་ཐང་། པེ་ཅིན།
[^33K]: ན་ག་ཧེ་དུ། སྣར་ཐང་། པེ་ཅིན།
[^34K]: གཅན་ཟན། སྣར་ཐང་། པེ་ཅིན།
[^35K]: སྒྲུབ། སྣར་ཐང་། པེ་ཅིན།
[^36K]: ལ། སྣར་ཐང་། པེ་ཅིན།
[^37K]: གྱི་སྒྱུར། སྣར་ཐང་། པེ་ཅིན།
[^38K]: བཅིང། སྣར་ཐང་། པེ་ཅིན།
[^39K]: ཏིག། སྣར་ཐང་། པེ་ཅིན།
[^40K]: མཿཙཎྜ། སྣར་ཐང་། པེ་ཅིན།
[^41K]: ན་ཡེ་ཤོད། སྣར་ཐང་། པེ་ཅིན།
[^42K]: ན། སྣར་ཐང་། པེ་ཅིན།
[^43K]: མགུལ། སྣར་ཐང་། པེ་ཅིན།
[^44K]: གྲི་སྔོན་དམར་བཏུབས། སྣར་ཐང་། པེ་ཅིན།
[^45K]: བཀྲག། སྣར་ཐང་། པེ་ཅིན།
[^46K]: སྒྲུབ། སྣར་ཐང་། པེ་ཅིན།
[^47K]: འཇུག་བརྒྱན། སྣར་ཐང་། པེ་ཅིན།
[^48K]: གྱིས། སྣར་ཐང་། པེ་ཅིན།
[^49K]: དེ་མཚུངས་པར། སྣར་ཐང་། པེ་ཅིན།
[^50K]: མཚན་ཅན་བསྒྲུབས་ཏེ། སྣར་ཐང་། པེ་ཅིན།
[^51K]: སྒྲུབ་པའི། སྣར་ཐང་། པེ་ཅིན།
[^52K]: མ། ཞེས་པར་མ་གཞན་ནང་མེད།
[^53K]: སྤྲི། སྣར་ཐང་། པེ་ཅིན།
[^54K]: ད། སྣར་ཐང་། པེ་ཅིན།
[^55K]: འཐོན་པ་དང་བཏུད། སྣར་ཐང་། འཐོན་པ་དང་བཏུལ། པེ་ཅིན།
[^56K]: མགུལ་བ། སྣར་ཐང་། པེ་ཅིན།