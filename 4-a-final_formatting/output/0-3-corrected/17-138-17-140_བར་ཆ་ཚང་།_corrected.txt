ཟབ་མོ་སངས་རྒྱས་སྤྱོད་ཡུལ་བ།
།ཞེས་བྱ་བ་ལ་སོགས་པ་རྫོགས་པའི་རིམ་པ་ལ་མན་ངག་གསུམ།
སྒྲ་ལ་གནས་པའི་བསམ་གཏན་གྱིས།
འགྲོ་བ་རྣམས་ཀྱི་ལས་མཐའ་གཅད་པ་[^1K]ནི་སྒྲ་ནི་གཉིས་ཏེ།
སྟོང་པའི་སྒྲ་དང་ཕྲེང་བའི་སྒྲའོ།
།སྟོང་པའི་སྒྲ་ལ་དྲུག་ལུས་ངག་ལ་གནས་པ་དང་།
ཡུལ་ལ་གནས་པ་དང་།
སེམས་ལ་གནས་པ་དང་།
ཤེས་བྱ་རང་གཤིས་[^2K]ལ་གནས་པ་དང་།
དུས་ལ་གནས་པ་དང་།
རང་གི་འགྱུར་བྱེད་ལ་གནས་པའོ།
།དེ་ཡང་ལུས་ངག་ཡིད་ལ་སྟོང་པའི་སྒྲ་དེ་ཇི་ལྟར་གནས་ན།
།སྐྱེ་བ་མེད་པའི་ཆོས་ཉིད་ཟབ་མོ་ལས།
ལས་སྐྱེ་བ་ཆོ་འཕྲུལ་དུ་བསྟན[^3K]
།དེ་ཡང་སྐྱེ་བ་མེད་པར་ཅེས་ཤེས་ན།
ཆོས་ཉིད་སྟོང་པ་རྒྱུ་མེད་པའི་ཕྱིར།
རྐྱེན་ལུས་ངག་གི་ཚོགས་པ་རང་ས་ན་གནས་པས།
རང་སར་གྲོལ་བ་རྐྱེན་[^4K]སྒྲ་རང་སངས་ངོས་གཟུང་[^5K]མེད་པར་བརྗོད་པ་མེད་པའི་སྐྱེ་མཆེད་[^6K]དུ་གཏན་ལ་ཕེབས་སོ།
།དེ་ལྟར་ལུས་སྐྱེ་བའི་ཆོ་འཕྲུལ་ཅིས་ཤེས་ན།
སེམས་[^7K]ལ་གདོས་པ་མེད་པས་སྡུག་བསྔལ་ངོས་གཟུང་དང་བྲལ་བས།
ངག་[^8K]སྒྲ་བསྒྱུར་གྲག་[^9K]སྟོང་རང་ཡལ་བས་བརྗོད་པ་རང་སྟེང་དུ་[^10K]ཆོད་པས་ལྟ་བ་[^11K]ངོས་གཟུང་དང་བྲལ་བའོ།
།དེ་ལྟར་བྲལ་བས་ཡིད་ཀྱི་དྲན་པ་སྒོ་འགགས་ཏེ་བསམ་བྱ་སྒྲ་དང་དབྱིངས་སུ་ནུབ་པ་ཞེས་བྱའོ།
།ཡུལ་ལ་གནས་པའི་སྒྲ་གནས་ཀྱི་བསམ་གཏན་ནི།
ཡུལ་བྱུང་བ་[^12K]བཏབ་པས་སྒྲ་གནས་པ་སྟོང་གསལ།
ཆོས་ཉིད་ཟབ་མོ་སྒོ་ལྔ་ལ་ཤར་བས་ཐག་མཉམ་འདས་བློ་དང་བྲལ་བས་ལྷ་ངོས་གཟུང་[^13K]དང་བྲལ་བའོ།
།སེམས་སྒྲ་ལ་གནས་པའི་བསམ་གཏན་ནི།
དྲན་པ་བྱུངས་ཐེབས་པས་བྱུངས་སོ།
།གཞི་ལ་གཞག་སྟེ་བཞག་པས་ཡུལ་སེམས་དང་བྲལ་བས་ཕྱག་རྒྱ་ཐོད་རྒལ་དུ་ལ་བཟླ་བ་[^14K]ཞེས་བྱའོ།
།ཤེས་བྱ་རང་གཤིས་[^15K]སྒྲ་ལ་གནས་པའི་བསམ་གཏན་ནི།
རྩད་གཅད་པས་[^16K]ལྟ་བ་སྟོང་པ་གཞི་མེད་ལམ་སྒྱུར་བས།
ཆོས་ཉིད་སྒྱུ་མ་ལ་གཟུགས་མེད།
སྒྲ་ཕྱིར་འབྲེངས་པས་འཁོར་ཕྲེང་བ་ལ་[^17K]མི་ལྟོས་པའོ།
།དུས་སྒྲ་ལ་གནས་པའི་བསམ་གཏན་ནི།
ཤེས་པའི་དུས་དང་རྟོགས་པའི་དུས་དང་།
ལ་[^18K]བཟླ་བའི་དུས་སོ་ཞེས་པ་ནི་རྩད་ཆོད་པས་ཚིག་ཁོང་དུ་ཐིམ་པའོ།
།རྟོགས་པའི་དུས་ནི་འཁོར་ཅན་[^19K]བདག་མེད་པའོ།
།ལ་ཟློས་པའི་[^20K]དུས་ནི་ཆོས་ཉིད་གཞི་ཐོག་ཏུ་ཕེབས་པའོ།
།[^21K]རང་གི་[^22K]འགྱུར་བྱེད་སྒྲ་ལ་གནས་པའི་བསམ་གཏན་ནི།
[^23K]གནད་ལ་ཕབ་པས་སྐྱེ་པ་རང་སར་ཡལ།
སེམས་གནད་ལ་ཕབ་པས་འཁོར་འདས་ལྟོ་སྦྱོར།
དེ་ཡང་སྟོང་པ་ནི།
རྒྱུ་སྟོང་པས་རྐྱེན་རང་སར་ཡལ།
རྐྱེན་སྟོང་པས་འབྲས་བུ་ལ་རེ་བ་མེད་པའོ།
།ཕྲད་པའི་[^24K]སྒྲ་ལ་ལྔ་སྟེ།
བསྐྱེད་པའི་རིམ་པ་རྗེས་འཛིན་པའི་སྒྲ་ལ་གནས་པའི་བསམ་གཏན་དང་།
སེམས་གནས་པར་བྱེད་པའི་ལུས་ངག་[^25K]གི་འཁོར་ལོ་ཕྲེང་བ་སྒྲ་ལ་གནས་པའི་བསམ་གཏན་དང་།
རང་བཞིན་དག་པ་ཆོས་ཉིད་ཕྲེང་བ་སྒྲ་ལ་གནས་པའི་བསམ་གཏན་དང་།
རིམ་པ་རྫོགས་པ་ཆོས་ཉིད་ལམ་དུ་བྱེད་པ་སྒྲ་ལ་གནས་པའི་བསམ་གཏན་ནོ།
།བསྐྱེད་པའི་རིམ་པའི་རྗེས་འཛིན་པའི་སྒྲ་ལ་གནས་པའི་བསམ་གཏན་ནི།
བསྐྱེད་པའི་རིམ་པའི་ཏིང་ངེ་འཛིན་གྱི་དུས་ཙམ་ན།
ལྷ་རྣམ་པ་དྲུག་ལ་གྲགས་པ་[^26K]སྒྲའི་ལྷ་ལ་གནས་པའི་ཚེ་ཕྱི་རོལ་དུ་གྲགས་པ་མ་ཡིན་པར་ཆོས་ཉིད་རང་སྒྲ་སྔགས་ཀྱི་ཕྲེང་བ་ལྷ་ལྟ་བུ་ནི་མ་ཡིན།
རང་གནས་བསམ་གཏན་མི་གཡོང་[^27K]རང་ཐོག་ཏུ་སྒྲ་ཕབ་སྟེ།
དེ་ཉིད་བྱུང་བ་ཡང་རང་བྱུང་དུ་བྱུང་ལ།
གནས་པ་ཡང་རང་བྱུང་དུ་གནས་ཏེ།
སོང་བ་ཡང་རང་བྱུང་གི་[^28K]དང་ལ་གནས་པས་བུམ་པ་སྟོང་པ་ཉིད་སྤྲོས་པ་ནས།
སྔགས་ཀྱི་རང་སྒྲ་སྟོང་པ་ཉིད་དུ་སྤྲོས་པས།
བཅུད་ཆོས་ཉིད་བདེ་གསལ་གཉིས་མེད་ཀྱི་ཉམས་སུ་ཤར་བས་ན་[^29K]སློབ་མ་ལ་ངེས་ཤེས་ཤིས་[^30K]སྐྱེ་བའོ།
།[^31K]བསྐྱེད་པའི་དུས་བཞིན་དུ་རང་རྒྱུད་རྗེས་སུ་བསྒྲུབ་པ་ནི་མ་ཡིན་ན།
དེས་ན་ལྷ་སྟོང་པས་གཟུགས་བརྙན་སངས་རྒྱས་སྤྱོད་ཡུལ་དུ་ཤར་བས།
གཟུགས་ཙམ་ལ་ཡང་མི་གནས་པས་སེམས་ཉིད་སྟོང་པ་སངས་རྒྱས་ཀྱི་སྤྱོད་ཡུལ་གྱི་དོན་དུ་བྱུང་བའོ།
།[^32K]ཡི་གེ་འབྲུ་རྣམས་མ་བྱུང་མ་སྐྱེས་རང་ས་ན་གསལ་བ་ནི་བསམ་གཏན་ནོ།
།ཡི་གེ་ཕྲེང་བའི་སྒྲ་ལ་གནས་པའི་བསམ་གཏན་ནི།
སྒྲུབ་པ་པོ་བདག་ཉིད་སྟན་བདེ་བའི་སྟེང་དུ་རྐང་པ་སྐྱིལ་ཀྲུང་བཅས་པ་ལག་པ་མཉམ་གཞག་ཏུ་བཅས[^33K]།
མིག་སྣ་རྩེར་ཕབ་སྟེ།
སེམས་ཨཱ་ལིའི་ཕྲེང་བ་ཁ་དོག་དཀར་པོ་མྱུར་དུ་འཁོར་བ་ལ་བློ་ཕབ་ནས།
སྟོང་པའི་ངང་ལ་གནས་ནས།
སྣང་བ་གསལ་བ་རང་ཤེས་ལ་ཉམས་སུ་མྱོང་བས་སྣང་སྟོང་རྗེས་འཛིན་[^34K]མེད་པས་གྲོལ་བ་ཞེས་བྱའོ།
།དེ་ལ་དམིགས་པའི་ཚུལ་ནི་འཁོར་བ་ལ་དམིགས་པ་བདེ་གསལ་གྱི་བསམ་གཏན།
རང་བཞིན་གནས་སུ་འཕྲོ་བའི་ཚུལ་གྱིས་གནས་པས།
ཡིད་ཀྱི་འགྱུ་བ་གསལ་བ་ཉིད་དུ་གནས་པའི་བསམ་གཏན་དུ་གནས་པའོ།
།འཕྲོས་པའི་ཚུལ་ལ་དམིགས་པས་སྐྱེ་བ་མེད་པའི་ཆོས་ཉིད་ཟབ་མོ་ལ་གནས་པའོ།
།སེམས་གནས་པར་བྱེད་པ་ལ་ལུས་ངག་གི་འཁོར་ལོའི་ཕྲེང་བ་སྒྲ་ལ་གནས་པའི་བསམ་གཏན་ནི།
ལུས་ལྷའི་ཕྲེང་བས་བསྐོར་བས་བག་ཆགས་བསགས་པའི་ལུས་ཟུང་འཇུག་ལྷའི་བསམ་གཏན་དུ་གནས་པས་དག་གི་ལུས་དང་སེམས་ལ་མ་བཅིངས་པས་ངག་བདག་ཏུ་འཛིན་པའི་ལྟ་བའི་ཕྲེང་བས་གྲོལ།
ངག་བཟླས་པ་སྒྲའི་ཕྲེང་བས་བསྐོར་བས་རྣམ་སྨིན་དྲག་པོའི་ངག་གྲག་པ་སྒྲའི་བསམ་གཏན་དུ་གནས་པས།
ངག་གི་ལུས་དང་སེམས་ལ་མ་བཅིངས་པས།
ངག་བདག་ཏུ་འཛིན་པའི་ལྟ་བ་ལས་གྲོལ།
ཏིང་ངེ་འཛིན་ཟབ་མོའི་ཕྲེང་བས་བསྐོར་བས་རྣམ་རྟོག་མཚན་མའི་ཡིད།[^35K]ཆོས་ཉིད་ཟབ་མོའི་སྤྱོད་ཡུལ་དུ་གནས་པས་ཡིད་ཡུལ་དུ་མ་ལ་མ་བཅིངས་པས།
ཡིད་བདག་ཏུ་ལྟ་བ་ལས་གྲོལ་བའོ།
།རང་བཞིན་དག་པ་ཆོས་ཀྱི་ཕྲེང་བ་སྒྲ་ལ་གནས་པའི་བསམ་གཏན་ནི།
སྣང་བ་བཅོས་མ་ལས་གྲོལ་བའི་ཚུལ་གྱིས་རང་བཞིན་རང་དག་ཏུ་བཞག་པས་རྐྱེན་སངས་རྒྱས་ཀྱི་སྤྱོད་ཡུལ་དུ་གཏན་ལ་ཕེབས་ཏེ།
འཁོར་འདས་རང་སོ་ལ་གནས་པས་གཉིས་འཛིན་ཤེས་པ་ནང་དུ་ལོག་ནས་གཅིག་དང་དུ་མའི་ཐ་སྙད་ལས་འདས་པའོ།
།དྲན་པའི་ཡུལ་མ་བཅོས་པར་རང་སར་བཞག་པས་སེམས་འགྱུ་བ་ཡིན་ཐོག་ན་གནས་པས་རྟོག་མེད་དུ་འགྱུ་བའི་སྒྲོ་འདོགས་ནང་དུ་ཆོད་དེ།
མ་བཅོས་བསམ་བྲལ་གྱི་བསམ་གཏན་བསམ་ངོ་ཡིན་སྙམ་པ་ལས་འདས་པའོ།
།རིམ་པ་ཆོས་ཉིད་ལམ་དུ་བྱེད་པ་སྒྲ་ལ་གནས་པའི་བསམ་གཏན་ནི་དད་པ་དང་ལྡན་པའི་གང་ཟག་གིས།
སྔོན་དུ་བསྐྱེད་པའི་རིམ་པ་[^36K]དཔའ་བོ་གཅིག་པའམ།
དཀྱིལ་འཁོར་གྱི་འཁོར་ལོ་རྫོགས་པར་བསྒོམས་པ་ལས།
ཐུན་དང་པོ་བྱས་ལ།
དེ་ནས་ཐུན་གཉིས་པ་ལ་ཆོས་ཉིད་ཟབ་མོའི་རྫོགས་པའི་རིམ་པ་བསྒོམ་པ་ནི་ལས་དང་པོ་པའི་བསླབ་པར་བྱ་བའི་རིམ་པ་དང་།
གནས་པ་དག་པ་བསླབ་པར་བྱ་བའི་རིམ་པའོ།
།ལས་དང་པོ་པའི་དུས་ན་ལུས་ལ་ལྷའི་གོ་ཆར་བཅུག་པས་ལུས་ངག་གི་བར་ཆོད་བསལ་ནས་ངག་གཟུངས་སྔགས་ཀྱི་ཕྲེང་བ་དང་ངོ་སྤྲད་དེ།
ངག་གི་ནུས་པ་རྫོགས་པར་བྱ་བ་དང་།
རང་དོན་དུ་ངག་གི་སྡིག་པ་མི་དགེ་བ་དག་པ་ལ།
གཞན་དོན་དུ་གཞན་གྱི་ངག་གི་བར་ཆོད་སེལ་ནུས་པའོ།
།ཡིད་ཀྱི་ནུས་པ་རྫོགས་པ་གཞན་དོན་དུ་ཡིད་ཀྱི་[^37K]བར་ཆོད་སེལ་ནུས་པའོ།
།དེ་ལྟར་ན་འདི་ཉིད་ལས།
སྡིག་པ་ཀུན་ལས་རྣམ་པར་ཐར།
།ཞེས་པ་དང་།
གཞན་དོན་དུ།
ཚེ་དང་བསོད་ནམས་འཕེལ་བར་འགྱུར།
།ཞེས་པའོ།
།དེ་ལ་ལས་དང་པོ་པས་བྱ་བའི་རིམ་པ་ནི།
སྔ་དྲོ་ལྷ་མཆོད་པ་དང་ཉིན་གུང་བཟླས་པ་བྱ།
ཕྱི་འཕྲེང་རྫོགས་པ་བསྒོམ་པ་སྟེ།
ནམ་ལ་ཡང་དེ་ག་ལྟར་ཕྱེ་ལ་བསྒོམ་[^38K]མོ།
།དེ་ལྟར་བྱས་པས་ནུས་པ་གསུམ་ངེས་པར་འཐོབ་བོ།
།ཇི་སྲིད་དུ་ནུས་པ་གསུམ་མ་ཐོབ་ཀྱི་བར་ལ་ནི།
རྫོགས་པའི་རིམ་པ་འབའ་ཞིག་ལ་འཇོལ་ཉོག་ཏུ་སྒོམ་[^39K]དུ་རུང་བ་ཡང་མ་ཡིན་ནོ།
།གནས་པ་དག་པས་བསླབ་པར་བྱ་བའི་རིམ་པ་ནི།
ཐུན་དང་པོ་ཙམ་མ་ཡིན་པས་ཉིན་ཞག་ཕྲུགས་གཅིག་ལ་བསྐྱེད་པའི་རིམ་པའི་ཏིང་ངེ་འཛིན་ཐུན་གཅིག་བསྒོམ་སྟེ།
།དེ་ནས་ཁ་བཤལ་ཁྲུས་བྱས་ལ།
རྫོགས་པའི་རིམ་པ་བསྒོམ་པ་ནི།
སྟན་བདེ་བའི་སྟེང་དུ་ལུས་ཇི་ལྟར་རིགས་པས་བཅོས་ལ་བདག་ཉིད་ཀྱི་ལྕེའི་སྟེང་དུ་ཧཱུཾ་ལས་རྡོ་རྗེ་སྔོན་པོ་འོད་ཟེར་བརྒྱ་ཕྲག་དུ་མ་རྣམས་ཀྱིས་ཡོངས་སུ་བསྐོར་བ་དེའི་མཐའ་མར་ཡི་དམ་གྱི་སྔགས་ཀྱི་ཕྲེང་བས་གཡས་སུ་བསྐོར་བས[^40K]།
དེའི་ཕྱི་རིམ་དུ་ཨཱ་ལི་གཡོན་སྐོར།
དེའི་ཕྱི་རིམ་དུ་ནི་ཀཱ་ལིའི་ཕྲེང་བ་གཡས་སྐོར།
དེ་ལྟར་ཕྲེང་བ་གསུམ་པོ་དེ་ལ་དམིགས་ལ་སེམས་ཕབ་སྟེ་གནས་པས་ལུས་ངག་ཡིད་གསུམ་གྱི་ཉེས་པ་གསུམ་བཅོམ།
དེ་ཉིད་བཅོམ་པས་ཕྲེང་བ་དང་པོ་ལ་དམིགས་པས།
རྡོ་རྗེ་རྣམ་པར་འཇོམས་པའི་སྤྲུལ་སྐུ་ཐོབ་ལ།
གཉིས་པས་ལོངས་སྐུ་ཐོབ[^41K]།
གསུམ་པས་ཆོས་སྐུ་ཐོབ་བོ[^42K]།
།ཧཱུཾ་གི་འོད་ཟེར་ལ་དམིགས་པས་སྐུ་གསུམ་དབྱེར་མི་ཕྱེད་པ་དཔལ་རྡོ་རྗེ་རྣམ་པར་འཇོམས་པའི་སྐུ་ཐོབ་པའོ།
།དེ་ཡང་དམིགས་པ་ཇི་ལྟར་དམིགས་ན་དང་པོ་སྟོང་པའི་ངང་ལས་ཧཱུཾ་ཞེས་བསྲུང་བ་བྱ།
གཉིས་པ་ལུས་ངག་གི་སྡིག་པ་སྦྱོར་བའི་དོན་དུ།
མཆོད་བསྟོད་བཤགས་པ་བྱ།
གསུམ་པ་རྫོགས་པའི་དོན་དུ་དཀྱིལ་འཁོར་གྱི་འཁོར་ལོ་སྤྲུལ་པ་དང་།
ཆུ་གཏོར་དང་ཚ་ཚ་གདབ་པ་དང་།
ཆུ་སྦྱིན་གཏང[^43K]།
བཞི་པ་ཆོས་ཉིད་ཟབ་མོ་འཇོལ་ཉོག་ཏུ་སྤྱོད་པའི་ཕྱིར།
ཕྲེང་བ་དང་པོ་ལ་རྨི་ལམ་ལྟ་བུར་དམིགས།
གཉིས་པ་ལ་ཆུ་ཟླ་[^44K]ལྟ་བུར་དམིགས།
གསུམ་པ་ལ་ནམ་མཁའ་ལྟ་བུར་དམིགས།
ཧཱུཾ་ལ་དམིགས་པ་གཉིས་པའི་ཆ་ལ་ཅིར་ཡང་མ་གྲུབ་པར་དམིགས་སོ།
།ཟབ་མོ་སངས་རྒྱས་སྤྱོད་ཡུལ་བའི་དོན་ཡིན།
སྒྲ་ལ་གནས་པའི་བསམ་གཏན་ཞེས་བྱ་བ།
སློབ་དཔོན་ཆེན་པོ་དཔལ་མར་མེ་མཛད་བཟང་པོས་མཛད་པ་རྫོགས་སོ།།
།།
༄༅།
།དཔལ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ།
།སྒྲ་ལ་མི་གནས་པའི་བསམ་གཏན་གྱིས།
འགྲོ་བ་གཉིས་རྒྱུད་ཀྱི་འཁོར་ལོ་རྒྱུན་བཅད་པའི་མན་ངག་ཆོས་ཉིད་སྒྲ་ལ་མི་གནས་པའི་དོན་བསྟན་པ་ནི་གསུམ།
དམིགས་པ་ཡོངས་སུ་དག་པའི་བསམ་གཏན་དང་།
དམིགས་པ་རྗེས་གཅོད་པའི་སྒྲ་ལ་མི་གནས་པའི་བསམ་གཏན་དང་།
དམིགས་པ་མཐའ་ལ་འགག་པའི་སྒྲ་ལ་མི་གནས་པའི་བསམ་གཏན་ནོ།
།དམིགས་པ་ཡོངས་སུ་དག་པའི་སྒྲ་ལ་མི་གནས་པའི་བསམ་གཏན་ནི།
བསྐྱེད་པའི་རིམ་པ་ཆོས་ཉིད་སྐྱེ་མེད་དུ་རང་དག་པས་ལྷ་དང་ཡིག་འབྲུའི་འཛིན་པ་རང་ལོག་པས་ལུས་སྒྲ་ལ་མི་གནས་ཏེ།
བྱ་བྱེད་འཁོར་བའི་རྒྱུ་རྐྱེན་བཟློག་གོ།
།དེ་ཉིད་ལོག་པས་ལུས་རྡོ་རྗེ་རྣམ་པར་འཇོམས་པའི་སྐུར་རྫོགས་པས་བསྐྱེད་པའི་རིམ་པ་བདག་ཏུ་བཅིངས་པའི་སྣང་བ་རང་འགག་གོ།
།དམིགས་པ་རང་དག་ན་ཀུན་རྫོབ་ལ་དམིགས་པ་དག་པས།
དོན་དམ་པའི་ཆོས་ཉིད་ཡིན་མིན་གྱི་མཐའ་ལས་འགགས་སོ།
།ལྷ་དང་གཞལ་ཡང་[^45K]ཁང་རྟེན་[^46K]དང་།
བརྟེན་པའི་ཚུལ་ལས་ལོག་པས་རྫོགས་པའི་ཆོས་ཉིད་ཡིན་མིན་གྱི་མཐའ་[^47K]འགགས་ཏེ།
སྒྱུ་མ་ཆོས་ཉིད་དུ་གྱུར་པའོ།
།སྣང་བ་འཁོར་ཅན་[^48K]དག་པས་ན་དེ་ཁོ་ན་ཉིད་ཀྱི་[^49K]བསམ་གཏན་ཞེས་བྱའོ།
།སྟོང་པས་བདག་སྟོང་གཞན་སྟོང་གཉིས་ཀ་མ་ཡིན་པ་སྟོང་པས་ན་སྟོང་ཉིད་སྒྲ་ལ་མི་གནས་པའི་བསམ་གཏན་ནོ།
།དམིགས་པ་རྗེས་གཅོད་པའི་སྒྲ་ལ་མི་གནས་པའི་བསམ་གཏན་ནི།
ཐུན་མོང་དུ་བསླབ་པར་བྱ་བའི་རིམ་པ་དང་།
མཆོག་ཏུ་དམིགས་པ་གཅད་པར་བྱ་བའི་རིམ་པའོ།
།ཐུན་མོང་གི་གང་ཟག་དད་པ་དང་ལྡན་པ་གཅིག་གིས་དང་པོར་ཚོགས་ཇི་ལྟར་བསག་པ་སྔོན་དུ་འགྲོ་བའི་མན་ངག་དང་གཉིས་པ་ལུས་བཅོས་པ་[^50K]བསམ་གཏན་སྐྱེ་བའི་ཡན་ལག་དང་།
གསུམ་པ་རྣམ་པར་རྟོག་པ་མི་གནས་པར་སེམས་དྲི་མ་དང་བྲལ་བའི་མན་ངག་དང་།
བཞི་པ་ཉམས་ཇི་ལྟར་སྐྱེ་བའི་བོགས་འདོན་པའི་མན་ངག་དང་།
ལྔ་པ་ཆོས་ཉིད་སྒྲ་ལ་མི་གནས་པ་འབྲས་བུའི་ཡིན་ལུགས་སམ་ཐོབ་ལུགས་གཏན་[^51K]ལ་དབབ་པའོ།
།དེ་ཡང་གང་ཟག་འདོད་སྲེད་ལས་བློ་ལོག་པ་དགེ་སྦྱོར་ལ་བློ་ཁེལ་བ་གཅིག་གིས།
སྔོན་དུ་ཚོགས་བསགས་པ་ནི་ཆོས་དང་ཟང་ཟིང་གི་སྦྱོར་བ་ལ་ཇི་ལྟར་འབྱོར་པ་བྱ།
དེ་ལ་མདུན་གྱི་ནམ་མཁའ་ལ་རང་གི་བླ་མ་དང་།
དཀྱིལ་འཁོར་རྫོགས་པར་སྤྱན་དྲངས་ཏེ[^52K]།
བདུན་རྣམ་པར་དག་པ་ལན་ཅིག་བྱའོ།
།དེ་ནས་ཁྱད་པར་དུ་མཆོད་པ་དང་བསྟོད་པ་དང་བཤགས་པ་ལན་བདུན་ནམ་བཅུ་གཅིག་བྱའོ།
།དེ་ནས་དཀྱིལ་འཁོར་གྱི་ལྷ་ཚོགས་དང་བླ་མར་བཅས་པ་འོད་དུ་ཞུ་ནས།
བདག་གི་ལུས་མགོ་མཇུག་[^53K]ཏུ་བསྟིམས་ལ།
བདག་ཉིད་ཀྱང་འོད་དུ་ལྟེམ་[^54K]གྱིས་ཞུ་བ་ལས་སླར་གསོ་བ་ཡེ་ཤེས་ཀྱི་ལུས་སུ་ལངས་ཏེ།
ཡི་དམ་གྱི་སྒྱུ་ལུས་སུ་གཟུང་ངོ་།
།དེ་ནས་བདག་ཉིད་ཀྱིས་བདག་ཉིད་སྤྲུལ་པའི་ཚོགས་དཔག་ཏུ་མེད་པ་བསོག་གོ།
།དངོས་དང་དངོས་པོ་ཡིན་པ་ལ་སོགས་པས་གཞན་ཚོགས་རྫོགས་པར་བྱའོ།
།ལུས་སེམས་བཅོས་པ་ནི་དེ་ལྟར་ཚོགས་རྫོགས་པར་བྱས་ལ།
དེ་ནས་ལུས་བདེ་ལུགས་[^55K]སུ་བཅོས་ལ།
སྐད་ཅིག་དང་པོ་ལྷའི་རྣལ་འབྱོར་དུ་བྱའོ།
།གཉིས་པ་འོད་ཟེར་གྱི་ཕུང་པོར་བྱའོ།
།གསུམ་པ་སྟོང་པ་ཉིད་དུ་བྱའོ[^56K]།
།བཞི་པ་སླར་ཡེ་ཤེས་ཀྱི་ལུས་སུ་ལངས་ལ།
སེམས་ཉིད་དེ་ལ་འཁོར་བའི་ཚུལ་དུ་བལྟས་པས་འཁོར་འདས་ཀྱི་འབྲེལ་པ་ཆད།
བརྐྱང་བའི་ཚུལ་གྱིས་བལྟས་པས་ཉག་[^57K]གཅིག་གྲལ་དུ་ཆུད་པའོ།
།དེ་ཡང་སེམས་བཅོས་པའི་གནད་ནི་འགྱུ་བ་ཧུར་ཕྱུང་བ་དང་།
དྲན་པ་ཡས་[^58K]སྤུར་བ་དང་།
གསལ་བ་ཕུགས་རྡིབ་པ་དང་།
གནས་པ་ཡུལ་དབྱུང་བའོ།
།ཆོས་ལུགས་ནི་ནམ་མཁའ་ལ་ངོས་གཟུང[^59K]།
ཁོང་དུ་ལམ་དྲང་[^60K]གནས་སུ་གཟུད་པའོ[^61K]།
།གསུམ་པ་རྣམ་པར་རྟོག་པ་མི་གནས་པར་སེམས་དྲི་མ་དང་བྲལ་བའི་མན་ངག་ནི།
རླུང་གིས་བདེས་བཙལ།
ཡེ་ཤེས་མཚམས་དབྱེ།
རྟོག་པའི་མགོ་ཕུར་དྲན་རིག་ལྷུག་པར་གཞག
།ཕྱི་ཡུལ་རྣམ་པར་རྟོག་པའི་མིང་མེད།
དེ་ཉིད་ལས་[^62K]བཅོས་ས་མ་རྙེད་པས་ནང་སེམས་ལ་[^63K]རྣམ་པར་རྟོག་པའི་[^64K]མིང་མེད།
དེ་ཉིད་གསལ་བ་རང་གསལ་ལ།
དག་པ་རང་དག་ཏུ་འདུག་པས་ཕྱི་ནང་དུ་རྟོག་པའི་ཞེན་པ་ཙམ་དུ་ཡང་མི་གནས་པའོ།
།བཞི་པ་ཉམས་ཇི་ལྟར་སྐྱེ་བ་དང་།
བོགས་འདོན་པའི་མན་ངག་ནི།
དང་པོ་དྲན་པ་ཙམ་ཆོས་ལུགས་ཀྱི་རྩིས་ཟིན་ཉམས་ཡིད་ལ་བྱུང་བས།
ལུས་ངག་གི་གསལ་བ་[^65K]ཤས་ཆེ་བ།
གཉིས་པ་སེམས་ལམ་སྲོལ་དུ་སྣང་བའི་མཚམས་ཤེས་པའི་ཉམས་ལྡོག་པ་ཡིད་ལ་བྱུང་བས།
རྟོག་པའི་སྒོ་འགགས་ཏེ་བདེ་བ་ཤས་ཆེ།
གསུམ་པ་སེམས་ཀྱི་བྱུང་ཚོར་ཤེས་པས་རང་གི་སེམས་ལས་བྱུང་བས།
རང་སེམས་ཚད་ལ་ཕེབས་པས་གནས་པ་ཤས་ཆེ།
བཞི་ལ་འགྱུ་བ་ཡང་དག་པས་[^66K]ཉམས་ལ་ཤེས་རབ་ལྔ་འབྱུང་བས།
ཉོན་མོངས་པའི་ཕུགས་རྡིབ་པས་[^67K]སྟོང་པ་ཤས་ཆེ།
ལྔ་པ་ཡུལ་སེམས་ལ་དབང་ཐོབ་པའི་ཉམས་ཆོས་ཉིད་ལས་བྱུང་བའི་[^68K]བསམ་གཏན་ལ་འཕོ་འགྱུར་མེད་དེ།
བདེ་སྟོང་གསལ་བ་གསུམ་དུས་གཅིག་ལས་མི་བདེ་མི་སྲིད་པའོ།
།དེ་ལྟ་བུའི་ཉམས་རང་རྒྱུད་ལ་མ་སྐྱེས་ན་ལུས་གཅུད་པའི་[^69K]འཁོར་ལོ་སྣ་ཚོགས་བྱ།
སེམས་རྒྱ་བསྐྱེད་ཅིང་ཁོང་བསྐྱུང་ངོ་།
།དེ་ལྟར་བྱས་པས་ཆོས་ལས་སུ་མ་སོང་བས་ཡེ་ཤེས་ལས་ཡེ་ཤེས་སུ་དག་པའི་ཉམས་སུ་མྱོང་བ།
རྣལ་འབྱོར་པའི་རྒྱུད་ལ་རང་གསལ།
རང་ཤར་དུ་འབྱུང་བར་ངེས་སོ།
།ལྔ་པ་ཆོས་ཉིད་སྒྲ་ལ་མི་གནས་པ་འབྲས་བུའི་ཡིན་ལུགས་སམ།
ཐོབ་ལུགས་གཏན་ལ་དབབ་པ་རྟོག་པ་དུ་མའི་སྒྲ་ལ་ཤེས་པ་མི་གནས་པས་ཡུལ་ཆོས་ཉིད་དུ་གྱུར་པའོ།
།གྲག་པ་སྒྲ་ཚིག་གི་སྒྲ་ལ་མི་གནས་པས།
རྣམ་རྟོག་ཆོས་ཉིད་དུ་འགྱུར་བའོ།
།གྲག་པ་ཡུལ་སྣང་གི་སྒྲ་ལ་དབང་པོ་མི་གནས་པས་མྱོང་བ་ཆོས་ཉིད་དུ་གྱུར་པའོ།
།དེ་ལྟར་སྒྲ་ལ་མི་གནས་པ་མཐོང་བས་སྐུ་གསུམ་གྱི་རྒྱས་ཐེབས་པས།
གསལ་བ་རང་ཤེས་སུ་ཟིན་པས་འབྲས་བུ་འཁོར་བར་ལྡོག་མེད།
གནས་པ་སྐུ་གསུམ་དུ་ཟིན་པས།
དགོངས་པ་བཅོས་པ་མེད་པས་འབྲས་བུ་བདེན་པ་ཡ་མ་བྲལ།
བདེ་བ་སྐུ་གསུམ་གྱི་རྩིས་ཟིན་པས།
བསྐྱེད་རྫོགས་ཀྱི་མཚོམས་[^70K]མེད་དེ་འབྲས་བུ་ཟུང་འཇུག་སྟོང་པ་ཁོ་ན་གནས་པའོ།
།མཆོག་ཏུ་དམིགས་པ་བཅད་པའི་རིམ་པ་ནི་འཇུག་པ་བསྐྱེད་པའི་ཡན་ལག་དམིགས་བཅད་པས།
རང་སེམས་ལ་དཀྱིལ་འཁོར་རྙེད་པ་དང་།
ལྷ་ལ་དམིགས་པ་བཅད་པས་ལུས་ཀྱི་བཟློག་[^71K]མཚམས་ཤེས་པ་དང་།
ཡི་གེ་འབྲུག་[^72K]སྒྲའི་དམིགས་པ་བཅད་པས་ངག་གི་ནུས་པ་རྙེད་པ་དང་།
འཕྲོ་འདུ་ཁ་དོག་གི་དམིགས་པ་བཅད་པས་ཡིད་ཀྱི་བདེ་བ་ཐོབ་པའོ།
།འཇུག་པ་སྐྱེད་པའི་[^73K]ཡན་ལག་ནི་ཚད་མེད་པ་བསྒོམ་པ་དང་།
སྟོང་པ་བསྒོམ་པ་ལ་སོགས་པ་སྟེ།
དེ་དག་རྣམས་རང་ཞི་རང་དག་ཏུ་རྣལ་འབྱོར་པའི་རྒྱུད་ལ་ཁྱེར་བར་[^74K]སེམས་ཉིད་སྟོང་པ་འོད་གསལ།
རང་བཞིན་སྐྱེ་མེད་རྟོགས་པས་བསྒོམ་[^75K]བྱ་ཆོས་ཉིད་ལས་བློ་བཟློག
།དེ་ལ་བློ་མི་གནས་པས་[^76K]ཆོས་ཉིད་ཟབ་མོ་རང་རྟགས་ཀྱི་འཁོར་ལོ་ལས་ལྟ་བའི་ས་མེད་པའོ།
།ལྷ་ལ་དམིགས་པ་ནི་དུས་ཐམས་ཅད་དུ་ཡི་དམ་གྱི་ལྷ་བསྒོམ་པ་[^77K]ལམ་དུ་བྱེད་པ་སྟེ།
དེ་ཉིད་རང་རྒྱུད་དུ་འཛིན་པའི་དམིགས་པ་བཅད་པས་ལུས་ལ་ཞེན་པ་རང་རྒྱུད་དུ་འཛིན་པའི་ཡུལ་གང་ལ་བདག་ཏུ་སེམས་པ་དེ་ཉིད་ལམ་བྱུང་དུ་སྣང་བས་འཁོར་རྐྱེན་དམིགས་པ་ཐ་དད་དུ་བྱུང་བས།
རང་བཞིན་དུ་བློ་ཆོས་ཉིད་རང་སྒྲ་ལ་མི་གནས་ཁྱད་པར་དུ་ཡིད་ལ་བྱེད་པའི་དམིགས་པ་རང་ཆོད་པས་སེམས་ཆོས་ཉིད་སྒྲ་[^78K]ལ་མི་གནས་ཏེ།
ཆོས་སྐུ་ལུས་ཀྱི་བཟློག་[^79K]མཚམས་ཤེས་པས་སྟོང་པ་ཉིད་སྒྲ་དབང་དུ་མ་གྱུར་པའི་ཆོས་ཉིད་དུ་གྱུར་པའོ།
།ཡི་གེའི་འབྲུའི་སྒྲ་ནི་ཕྱིའི་སྣང་བ་བེེམས་པོ་རྣམས་ལ་སྔགས་ཀྱི་སྒྲའི་དམིགས་པ་ཐ་དད་པ་ན་ཕྱག་མཚན་སྟོང་གསལ་སྒྲའི་དམིགས་པ།
འཕྲོ་འདུ་འོད་ཀྱི་སྒྲའི་དམིགས་པའོ།
།དེ་རྣམས་འགྱུ་[^80K]མེད་རྩ་སྟོང་དུ་གཅད་པས་[^81K]རང་རྐྱེན་ཡུལ་དུ་མ་ཞེན།
ཡུལ་འགགས་པས་སྒྲ་ཚིག་སྔགས་སུ་གསལ་ལ།
བརྗོད་པ་ཕྲེང་ལུགས་སུ་རྫོགས་པས།
ངན་ལམ་[^82K]སྲོལ་དུ་ཆུད་པས་ཅི་བྱས་སྔགས་ཚིག་ཏུ་གསལ་ཙམ་ན་བདག་རྐྱེན་འགག་པ་ནི།
ངག་ལ་དབང་ཐོབ་པའོ།
།འཕྲོ་འདུ་ཁ་དོག་གི་[^83K]དམིགས་པ་ནི།
ཞི་བ་དཀར་པོར་དམིགས་པ་དང་།
རྒྱས་པ་ལ་སེར་པོ།
དབང་དམར་པོ།
དྲག་པོ་ལྗང་གུ་ལ་སོགས་པ་དེ་རྣམས་སྣང་བ་རང་དག་ཏུ་བཅད་པས་རྒྱུ་དང་རྐྱེན་ཡོངས་སུ་དག་པས་ཚད་དུ་ཁ་དོག་རང་རྒྱུད་དུ་ཞེན་པ་ལས་བློ་བཟློགདེ་ཉིད་ལོག་པར་ངོ་ཤེས་པས་རྟག་ཏུ་བྱ་བ་བྱེད་པ་ལྟ་བ་འགག
།དེ་ཉིད་འགགས་པས་ཡིན་ལུགས་སྟོང་པར་ངོ་ཤེས་གཏན་ལ་ཕེབས་པས།
ཡིད་ཀྱི་འཇུག་པ་རང་སར་གྲོལ་བས་ཡིད་རང་བྱུང་དུ་བདེ་ལ།
སྣང་ལུགས་རང་ཤར་དུ་གཏན་ལ་ཕེབས་པས་གསལ་བ་རང་གི་ཆོས་ཉིད་དུ་གཏན་ལ་ཕེབས།
ཡིད་ཀྱི་དམིགས་པ་རང་ཆོད་པས་ཡིད་ཉིད་[^84K]རང་སྣང་དུ་བདེ་བའོ།
།དེ་ལྟར་སྒྲ་གང་ལ་མི་གནས་ན།
བསྐྱེད་པའི་རིམ་པ་དམིགས་པ་ཡན་ལག་དང་བཅས་པ་ལ་མི་གནས་པས་ཆོས་ཉིད་སྒྲ་རང་གྲོལ་གྱི་བསམ་གཏན་ཞེས་བཏགས་ཀྱང་འགལ་བ་མེད་དོ།
།སྔགས་ཀྱི་སྒྲ་ལ་མི་གནས་པའི་ཕྱིར་འཇིག་རྟེན་གྲགས་འཛིན་གྱི་སྒྲ་ལ་སོགས་པ་ལ་ལྟ་ཅི་སྨོས་ཏེ།
ཆོས་ཉིད་རྣམ་པར་དག་པའི་རང་སྒྲ་དོན་ཚད་མ།
རྟགས་ཚད་མ།
དོན་རྟགས་ཚད་ལ་ཕེབས་པས་དམིགས་པ་སྒྲའི་ཞེན་པ་ལས་རང་ལོག་པས་ཆོས་ཉིད་དུ་མཐོང་།
སྐུ་གསུམ་སླར་མི་ལྡོག་པས་སྒྲ་ལ་མི་གནས་པའི་བསམ་གཏན་ཞེས་བྱའོ།
།དེའི་ཕྱིར་ཆོས་ཉིད་ཟབ་མོ་སངས་རྒྱས་ཀྱི་སྤྱོད་ཡུལ་དུ་གྱུར་པ་རྣལ་འབྱོར་པའི་རང་རྒྱུད་དང་གཉིས་འབྲེལ་པའོ།
།སྒྲ་ལ་མི་གནས་པའི་བསམ་གཏན་ཞེས་བྱ་བ་རྣལ་འབྱོར་པའི་འཁོར་རྐྱེན་དྲུངས་ནས་འདོན་པ།
སློབ་དཔོན་ཆེན་པོ་དཔལ་མར་མེ་མཛད་བཟང་པོས་མཛད་པ་རྫོགས་སོ།
།༄༅།
།དཔལ་རྡོ་རྗེ་རྣམ་པར་འཇོམས་པ་ལ་ཕྱག་འཚལ་ལོ།
།མཐར་གྱིས་པའི་མན་ངག
།སྒྲ་མཐར་གྱིས་པའི་བསམ་གཏན་སྐྱེ་བའི་རིམ་པ་རྫོགས་པའི་རིམ་པ་སྒྲུབ་པ་པོའི་ལུས་སེམས་ཀྱི་འབྲེལ་པ་གཅད་པ་[^85K]ནི།
ལུང་ལྡན་བླ་མའི་མཚན་ཉིད་ལ།
སྒྲ་མཐར་མན་ངག་གི་བཅུད་གསལ་བ།
སྣོད་ལྡན་དད་ཅན་གྱི་[^86K]ནང་ཁེངས་ཏེ།
རང་གཞན་གཉིས་ཀྱི་དོན་རྫོགས་པས་རྫོགས་པའི་[^87K]སངས་རྒྱས་ཀྱི་ཐ་སྙད་ཅན།
ལུས་སེམས་ཀྱི་འབྲེལ་པ་མི་གནས་སོ།
།ཆོས་ཉིད་ཟབ་མོ་སྣང་བ་འདི།
སངས་རྒྱས་ཀྱི་སྤྱོད་ཡུལ་དུ་འཁྱེར་བར་འདོད་པས།
ལུང་ལས་ཇི་ལྟར་གསུངས་པའི་བླ་མ་མཚན་ཉིད་དང་ལྡན་པ་མཆོག་ཏུ་གཅེས་སོ།
།དེ་ལྟ་བུའི་བླ་མ་ལ་སྙིང་པོ་ཟབ་མོའི་མན་ངག་སངས་རྒྱས་ནས་བརྒྱུད་པ་མ་སྟོངས་པ[^88K]།
གནད་དུ་འགྲོ་བའི་ཚེགས་ཆུང་བ་སློབ་མ་སྣོད་དང་ལྡན་པ་[^89K]སྒྲུབ་པ་ལ་བརྩོན་ཞིང་དད་པ་དང་ལྡན་པས་མཐར་གྱིས་གནས་པའི་[^90K]བསམ་གཏན་གྱིས།
ལུས་སེམས་འབྲེལ་པ་གཅད་པའི་[^91K]བསམ་གཏན་ལ།
བློ་བཀལ་[^92K]ནས་བསྒྲུབས་ན་རང་དང་གཞན་གཉིས་ཀའི་དོན་འབྱུང་བ་ནི།
ནང་དུ་ཆོས་ཉིད་སྒྲའི་མཐའ་ལས་གྲོལ་བས།
རང་དོན་རིམ་[^93K]གྱིས་རྫོགས་ལ།
ཕྱི་ཆོས་ཉིད་སྒྲ་ལ་མཐར་གྱིས་གནས་པ་མ་ཡིན་ཏེ།
དོན་དམ་པའི་རང་བཞིན་དུ་གནས་པས་གཞན་དོན་རིམ་[^94K]གྱིས་རྫོགས་པས་ན།
དེ་ལ་སངས་རྒྱས་ཐ་སྙད་ཅེས་བྱའོ།
།དེ་ལྟ་བུའི་བསམ་གཏན་གྱི་ཡན་ལག་འཇུག་པའི་མཚན་ཉིད་དང་ལྡན་པ་སྔོན་དུ་བྱས་ནས།
ད་ནི་བསམ་གཏན་གྱི་[^95K]དངོས་གཞི་ལུས་སེམས་འབྲེལ་པ་གཅད་པ་ནི་དགུ་སྟེ།
ལུས་འཕོ་བའི་རྟ་ལ་བརྟེན་ནས་ལུས་ཀྱི་རྣལ་འབྱོར་ཇི་ལྟར་བྱ་བའི་རིམ་པ་དང་།
དེ་ནས་རང་སེམས་ངོས་བཟུང་ནས་སྐྱོན་དང་ཡོན་ཏན་གྱི་རྣམ་པ་བཙལ་བ་དང་།
དེ་ནས་སེམས་ཀྱི་གནས་པ་བཙལ་བ་དང་།
གནས་པ་རང་ཐོག་ཏུ་གཞག་པ་དང་།
དེ་ལྟར་གནས་ནས་མི་གནས་པའི་ཡེ་ཤེས་སུ་ལ་[^96K]བཟླ་བ་དང་།
ལ་བཟླ་བ་རང་སེམས་དང་འབྱོར་པའི་དུས་བརྩི་བ་དང་།
སེམས་ཀྱི་རྣལ་འབྱོར་ཇི་ལྟར་བྱ་བའི་རིམ་པ་དང་།
དེ་ཉིད་མཐར་ཐུག་བསམ་གཏན་གྱི་མན་ངག་ཏུ་མ་སོང་ན་ཇི་ལྟར་བཅོས་པའི་རིམ་པ་དང་།
སྒྲའི་མཐའ་མི་ཞེན་པར་ལྟ་བའི་དོན་རྣལ་འབྱོར་པའི་རྒྱུད་ལ་བརྟེན་པ་དང་།
སེམས་ཀྱི་བྱ་བའི་རྣམ་པ་ལས་ཡིད་འབྱུང་བའི་བླ་མས།
སྒྲ་མཐར་གྱིས་བསམ་གཏན་དུ་ངེས་པར་སྒྲོལ་བའི་ཚད་བསྟན་པའོ།
།དང་པོ་ལུས་འཕོ་བའི་རྟ་ལ་བརྟེན་ནས་ལུས་ཀྱི་རྣལ་འབྱོར་ཇི་ལྟར་བྱ་བའི་རིམ་པ་བསྟན་པ་ནི།
ལུས་འབྱུང་བ་རང་རྐྱེན་ལས་འཕོས་པས་ཐུན་མོང་དང་མཆོག་གི་དངོས་གྲུབ་ལོངས་ཅི་དགར་སྤྱོད་པ་དང་།
ལྷའི་སྐུ་མདོག་དང་བཞུགས་ཚུལ་ལ་འཕོས་པས་ཐ་མལ་པའི་བག་ཆགས་ཀྱི་རྒྱུན་གཅད་པ་[^97K]དང་།
ཆོས་ཉིད་སྒྱུ་མས་ཡེ་ཤེས་སྒྱུ་མར་འཕོས་པས་ལུས་སེམས་ཀྱི་འབྲེལ་པ་རྒྱུན་བཟློག་པའི་གནད་དོ།
།འབྱུང་བ་རྐྱེན་ལ་འཕོ་བ་ནི་རྟག་ཏུ་འབྱུང་བ་བཞིའམ་ལྔའི་རྣལ་འབྱོར་དུ་བྱ་སྟེ།
སའི་རྣལ་འབྱོར་ནི་ལུས་སྣ་ཚོགས་པའི་ཁྲུས་དང་།
བུམ་པའི་ཆོ་ག་བྱ།
དེ་ལྟར་ཆུ་དང་མེ་དང་རླུང་དང་ཁྲུས་བྱ་ཞིང་ལུས་ལ་བུམ་པའི་ཆོ་ག་བྱ་ཞིང་།
ནམ་མཁའི་ཁྲུས་ནི་ལུས་གཅེར་བུར་ཕྱུང་ལ་བདུད་རྩི་ལྔས་ཁྲུས་རྟག་ཏུ་བྱ།
དེ་ཡང་སའི་རྣལ་འབྱོར་བྱེད་པའི་[^98K]དུས་ན།
ས་སྣ་ཚོགས་པ་ལ་རིག་སྔགས་བཟླས་པ་བརྒྱ་རྩ་བརྒྱད་བྱས་ན[^99K]།
ཉིན་རེ་ལ་ལུས་ལ་ལན་གསུམ་གསུམ་དུ་བྱུག་ཅིང་།
ལུས་མགོ་མཇུག་ཏུ་བསྐུ་[^100K]མཉེ་བྱའོ།
།ཆུ་ནི་ཁྲུས་ཆོག་དང་མཐུན།
མེ་ནི་ཤིང་སྣ་ཚོགས་པའི་ཡམ་ཤིང་དང་།
བུམ་པའི་ནང་དུ་བཅུག་སྟེ་སྔགས་གོང་ལྟར་བཟླས་ལ་བུམ་པའི་ནང་དུ་མར་དང་ལྡན་པའི་མེ་བཏང་སྟེ།
ཉིན་ལན་གསུམ་མཚན་ལན་གསུམ་དུ་སྐྲ་དང་ཁ་སྤུ་ལ་སོགས་པ་རྣམས་བསྲེག
།རླུང་གི་རྣལ་འབྱོར་བུམ་པའི་ནང་དུ་ཕྱོགས་བཞི་ཀའི་རླུང་གིས་བཀང་སྟེ།
སྔགས་བཟླས་ལ་གང་ནས་རླུང་བྱུང་བའི་ཕྱོགས་སུ་ཁ་བལྟས་ལ་ཁྲུས་ཀྱི་ལས་བྱའོ།
།ནམ་མཁའི་ནི་བདུད་རྩིའི་ཁྲུས་བྱས་ལ།
ནམ་མཁའ་ལ་བུམ་པའི་ཁྲིའི་སྟེང་དུ་བཞག་ལ་ཕྱོགས་ཀུན་ནས་རིག་སྔགས་ཀྱི་ལྷའི་སྔགས་ཀྱིས་ཐུན་གྱིས་བྲབ་པོ།
།དེ་ལྟར་བྱས་པས་ལུས་ཀྱི་སྡིག་པ་ཏིལ་འབྲུ་ཙམ་ཡང་མེད་པར་དག་སྟེ།
དེ་ལྟར་ལན་གྲངས་བརྒྱ་རྩ་བརྒྱད་བྱས་ན།
ལུས་ལ་གནས་མི་སྲིད་དོ།
།དེ་ལྟར་རྒྱུན་དུ་བྱས་ན་ཐུན་མོང་དུ་ལུས་འབྱུང་བ་ལ་དབང་སྒྱུར་ནུས་པ་དང་།
མཆོག་ཏུ་རྡོ་རྗེ་འཛིན་པའི་སྐུ་ཐོབ་པས་རྟགས་དང་ཆོ་འཕྲུལ་སྣ་ཚོགས་ལ་ལོངས་སྤྱོད་པའོ།
།ལྷའི་སྐུ་མདོག་དང་བཞུགས་ཚུལ་ལ་[^101K]འཕོ་བ་ནི་བསྐྱེད་པའི་རིམ་པ་དང་འདྲ་སྟེ།
ཐ་མལ་པའི་ལུས་ཀྱི་ཞེན་པ་ལ་སོགས་པས་[^102K]ཡེ་ཤེས་ལྷའི་སྐུར་བཞེངས་པས་ལུས་ཀྱི་ཞེན་པའི་སྡིག་པ་གནས་མི་སྲིད་དོ།
།ཆོས་ཉིད་སྒྱུ་མས་ཡེ་ཤེས་སྒྱུ་མའི་ནང་དུ་འཕོ་བ་ནི།
ལུས་ཡོད་མ་མྱོང་བས་སྟོང་པར་གསལ་བས་ཆོས་ཉིད་ལས་འགྲོ་ས་མེད་དོ།
།དེ་ཉིད་ལས་རང་བཞིན་མེད་པས་རྒྱུན་ཀུན་བརྟགས་སུ་གྲུབ་མ་མྱོང་བས་ཕུང་པོ་གནས་གྱུར་ཏེ།
དེ་ཉིད་མཚན་མ་རྫས་གྲུབ་ཡོད་མི་སྲིད་པས་ཡེ་ཤེས་སྒྱུ་ལུས་སུ་གནས་པའོ།
།དེ་ལྟར་གནས་པ་ལུས་སྟོང་པ་རང་བཞིན་མེད་པར་སྣང་[^103K]ལ།
སྡིག་པ་རྒྱུ་མེད་པས་སྟོང་པས་གོས་པ་མེད་དོ[^104K]།
།དེ་ཡང་འགྱུར་བའི་དུས་ན་སའི་རྡོ་རྗེ་སེར་པོ་རྒྱ་ཁྱོན་དཔག་ཏུ་མེད་པར་སྣང་བ་དང་དེ་བཞིན་དུ་ཆུའི་རྡོ་རྗེ་དཀར་པོ་མེའི་དམར་པོ།
རླུང་གི་ལྗང་གུའོ།
།ནམ་མཁའི་མདོག་མཐིང་ག་རྒྱ་དང་ཁྱོན་དཔག་ཏུ་མེད་པ་ལྡང་བར་བྱའོ།
།ལྷའི་སྐུར་ལྡང་བ་ཉིད་དུ་ལྡང་བ་དང་།
གསུམ་ནི་སྐུ་གསུམ་དུ་གྲོལ་བའི་གནད་དོ།
།རང་སེམས་ངོས་གཟུང་[^105K]ལ་ཡོན་ཏན་བཙལ་བ་ནི།
དེ་ལྟར་བྱས་པའི་ལུས་གསུམ་གྱི་དུས་ན་སེམས་ཇི་ལྟར་གནས་ན།
འབྱུང་བའི་དུས་ན་རྒྱུ་རྐྱེན་ཡ་བྲལ་དུ་གནས་པའོ།
།འབྱུང་བ་ལྔས་བཅིངས་པའི་སྐྱོན་མེད་པས་འབྱུང་བ་ལྔའི་རྐྱེན་[^106K]རྡོ་རྗེ་འཛིན་པའི་སྐུ་ཡོན་ཏན་སྣ་ཚོགས་སུ་ཤར་བའོ།
།ལྷའི་དུས་ན་འགྲོ་བ་རང་རྒྱུད་དུ་འཛིན་པའི་ཞེན་པ་རང་དག་ཏུ་གནས་པས།
ཕུང་པོ་ལྔས་བཅིངས་པའི་སྐྱོན་མེད་དེ།
ཤ་ཁྲག་རྡོས་པའི་རྐྱེན་རྡོ་རྗེ་འཛིན་པའི་གདུང་གི་ཡོན་ཏན་སྣ་ཚོགས་སུ་ཤར་བའོ།
།ཡེ་ཤེས་ཀྱི་དུས་ན་ཆོས་ཉིད་ལ་བདག་ཏུ་རྟོག་པ་མི་གནས་པས།
དམིགས་པས་བདག་གི་ཆོས་ཉིད་ལ་ཞེན་པའི་སྐྱོན་མེད་པས་འཕྲལ་རྐྱེན་དྲི་མའི་སྐྱོན་རྣམས་འཇོམས[^107K]།
རྡོ་རྗེ་འཛིན་པའི་ཐུགས་ཀྱི་ཡོན་ཏན་སྣ་ཚོགས་སུ་[^108K]ཤར་བའོ།
།སེམས་ཀྱི་གནས་བཙལ་བ་ནི[^109K]།
ཕྱི་ཡུལ་ལ་བཙལ་བ་དང་ནང་སེམས་ལ་[^110K]བའོ།
།ཕྱི་ཡུལ་ནི་སྒོ་ལྔའི་ཡུལ།
དབང་པོ་འཛིན་སྣང་དུ་གང་ཤར་ཀྱང་དེ་ཉིད་ལ་མི་སེམས་མི་རྟོག་པ་[^111K]ནི་སེམས་ཀྱི་གནས་ཏེ།
མདོར་ན་ཡུལ་དུ་སྣང་ཚད་ལ་སེམས་གནས་སོ།
།ནང་ལུས་ལ་གནས་པ་བཙལ་བ་ནི།
རྐང་མཐིལ་ནས་སྤྱི་གཙུག་ཏུ་ལུས་མགོ་མཇུག་[^112K]ཏུ་ཁྱབ་པར་གནས་ཀྱང་ཁྱད་པར་ལུས་ཀྱི་འཁོར་ལོ་བཞི་ལ་གནས་ལ།
བསམ་གཏན་གྱི་དུས་ན་སྤྱི་བོ་བདེ་བ་ན་གནས་སོ།
།ལུང་དུ་མ་བསྟན་པའི་དུས་ན་སྙིང་ག་ན་གནས་སོ།
།ཉོན་མོངས་པ་སྤྱོད་པའི་དུས་ན་མགྲིན་པ་ན་གནས་སོ།
།གཉིད་ཀྱི་དུས་ན་ལྟེ་བ་ན་གནས་སོ།
།གནས་པ་རང་ཐོག་ཏུ་གཞག་པ་ནི་ཐ་མལ་པའི་དུས་ན་རང་སྣང་རང་ཤར་དུ་གཞག
།ལྷ་བསྒོམ་པའི་[^113K]དུས་ན་གསལ་སྟོང་དབྱེར་མེད་དུ་གཞག
།བསམ་གཏན་ལ་གནས་པའི་དུས་ན་རྒྱུ་བ་དེ་རྐྱེན་གཞག
།ལ་བཟླ་བའི་དུས་ན་གཅེར་བཞག་གཅེར་གྲོལ་དུ་གཞག་གོ།
།གནས་པ་མི་གནས་པའི་ཡེ་ཤེས་སུ་ལ་བཟླ་བའི་དུས་སུ་ནི།
སེམས་དེ་དང་པོ་མི་གནས་པར་བྱ།
དེ་ནས་གནས་པ་དེ་ཐུན་སྤོས་[^114K]ཏེ།
སྣང་གྲགས་ཀྱིས་[^115K]བསྡུས་པའི་ཆོས་ཐམས་ཅད་ལ་བསླབ་པར་བྱའོ།
།གཉིས་པ་ཡུལ་དང་ཤེས་པ་རྩ་མེད་དུ་གཏང[^116K]།
གསུམ་པ་ངོ་བོ་ངོས་གཟུང་[^117K]མེད་པ་བདག་ཏུ་འཛིན་པ་རང་འགག་པའོ།
།ལ་བཟླ་བ་རང་སེམས་དང་འབྱོར་པའི་དུས་རྩི་བ་[^118K]སེམས་ཀྱི་རྣལ་འབྱོར་ཇི་ལྟར་བྱ་བ་ནི།
མི་གནས་པ་གནས་པར་རང་གི་སེམས་ལ་འབྱོར་པའི་དུས་ནི།
དང་པོ་ཡུལ་ནི་བདག་ཉིད་མི་གནས་པའོ།
།དེའི་དུས་སུ་སེམས་ནི་ཡང་ནས་ཡང་དུ་དགུག་པ་ལ་མཁས་པའོ།
།གཉིས་པ་ཡུལ་ཤེས་ཀྱི་རྩ་བ་འདོར་བའི་དུས་ནི་དྲན་པ་རྒྱུན་འགགས་ནས་རླུང་ཕྱི་ནང་དུ་འགྱུར་བ་མེད་པའོ།
།དེའི་དུས་སུ་སེམས་ཡང་ནས་ཡང་དུ་འཕང་བ་ལ་མཁས་པར་བྱའོ།
།གསུམ་པ་ངོ་བོ་ངོས་གཟུང་[^119K]གི་འཛིན་པ་རང་འགགས་པའི་དུས་ནི་ཆོས་དང་གང་ཟག་ལ་མི་གནས་པར་བསམ་གཏན་ལ་ཆེད་དུ་བྱེད་པ་རྒྱུན་ཆད་པའོ།
།དེའི་དུས་སུ་སེམས་ཡང་ནས་ཡང་དུ་སྦྱར་བ་ལ་མཁས་པར་བྱའོ།
།མཐར་ཐུག་པ་བསམ་གཏན་གྱི་རྣལ་འབྱོར་དུ་[^120K]སོང་ན་བཅོས་པ་ནི།
ལུས་ལ་ཙནྡན་ལྡེ་གུས་བྱུགས་ལ།
ཡན་ལག་ཧཱུྃ་དང་ལྡན་པར་བྱ།
སེམས་རླུང་གི་འགྲོ་འོང་ལ་སྦྱར་བར་བྱས་ཏེ།
གསལ་བར་[^121K]ཉམས་སུ་མྱོང་བའི་ཤེས་པ་བདེ་གསལ་རང་ཐོག་ཏུ་ཆོད།
དེ་སྟོང་པ་རྗེས་མེད་དུ་གྲོལ།
།དེ་ཉིད་མཐའ་གང་དུ་དམིགས་པ་དང་བྲལ་བའི་ཉམས་སུ་མྱོང་བ་རྣལ་འབྱོར་པའི་རྒྱུད་ལ་སྐྱེ་བར་ངེས་སོ།
།སྒྲའི་མཐའ་ལ་མི་ཞེན་པའི་ལྟ་བ་དོན་རྣལ་འབྱོར་པའི་རྒྱུད་ལ་སྐྱེ་བ་ནི།
ཕྱི་ནང་གི་དམིགས་པ་ནི་[^122K]ཆེད་དུ་བྱེད་པ་ལ་བློ་ལོག་པས།
ཀུན་རྫོབ་ཏུ་ཆོས་ཅན་ཐུན་མོང་དུ་ལྟ་བའི་[^123K]དོན་རྒྱུད་ལ་བརྟེན་པ་དམིགས་པ་ཙམ་ལས་རང་རྒྱུད་ལ་ཞེན་པ་མེད་པས་དོན་དམ་པར་ཆོས་ཉིད་ཁྱད་པར་ལྟ་བའི་དོན་རྒྱུད་ལ་བརྟེན་པའོ།
།དེ་ལྟར་དམིགས་པ་སྒྲའི་རྣམ་པ་ལ་ཞེན་པ་འཇུག་པ་རང་འགགས་པས་དོན་དམ་དང་ཀུན་རྫོབ་གཉིས་སུ་མེད་པའི་སྒྲ་ཙམ་དུ་ཡང་འཇུག་པ་དེ་བྲལ་བའི་ལྟ་བའི་དོན་རྒྱུད་ལ་བརྟེན་པའོ།
།སེམས་ཀྱི་བྱ་བའི་རྣམ་པ་ལས་ཡིད་བྱུང་བའི་དུས་སྒྲ་མཐར་གྱིས་[^124K]བསམ་གཏན་དུ་ངེལ་བར་[^125K]གྲོས་པའི་ཚད་ནི་བསྐྱེད་རྫོགས་གཉིས་ཀའི་སེམས་ཀྱི་བྱ་བ་རྣམས་རང་དག་སྟེ།
འཁོར་བ་འདོད་པའི་བློ་གནས་མི་སྲིད་པའོ།
།དེ་ལྟར་མི་གནས་པས་བསམ་གཏན་ཟབ་མོ་འགྲོ་ཉལ་འདུག་པའི་རྣམ་པ་གང་དུ་ཡང་འདུག་ཀྱང་།
དེ་ཉིད་ལས་མ་གཏོགས་པ་གཞན་གྱི་སེམས་མེད་པ་ནི་ཚད་དེ།
དེ་ལྟར་གནས་པས་བསམ་པ་ཡིད་དགེ་བ་ཞེས་བྱ་བ།
དེ་ཉིད་ལས་མི་འགྱུར་བར་བརྟན་པས་སེམས་ལྡང་བ་[^126K]སྟེ།
དེ་ཉིད་ལས་མ་གཏོགས་པར་གཞན་སེམས་མེད་པ་ནི་སངས་རྒྱས་ཀྱི་སྤྱོད་ཡུལ་ཉིད་པས་སེམས་ཅན་གྱི་མིང་མེད་དོ།
།སྒྲ་མཐར་གྱིས་རྣལ་འབྱོར་པའི་ལུས་[^127K]སེམས་ཀྱི་འབྲེལ་བ་གཅད་པ།
སློབ་དཔོན་ཆེན་པོ་དཔལ་[^128K]མར་མེ་མཛད་བཟང་པོས་མཛད་པ་རྫོགས་པའི་རིམ་པ་ཕྱོགས་གཅིག་ཏུ་བསྡེབས་པ་[^129K]རྫོགས་སོ།
།

[^1K]: བཅད་པ། སྣར་ཐང་། པེ་ཅིན།
[^2K]: བཤིས། སྣར་ཐང་། པེ་ཅིན།
[^3K]: བསྟན་ཏེ། སྣར་ཐང་། པེ་ཅིན།
[^4K]: རྐང། སྣར་ཐང་། པེ་ཅིན།
[^5K]: བཟུང། སྣར་ཐང་། པེ་ཅིན།
[^6K]: སྐྱེ་མེད། སྣར་ཐང་། པེ་ཅིན།
[^7K]: སེམས་ཅན། སྣར་ཐང་། པེ་ཅིན།
[^8K]: ངག། ཞེས་པར་མ་གཞན་ནང་མེད།
[^9K]: གྲགས། སྣར་ཐང་། པེ་ཅིན།
[^10K]: སྟེངས་སུ། སྣར་ཐང་། པེ་ཅིན།
[^11K]: བལྟ་བ། སྣར་ཐང་། པེ་ཅིན།
[^12K]: བྱུང། སྣར་ཐང་། པེ་ཅིན།
[^13K]: བཟུང། སྣར་ཐང་། པེ་ཅིན།
[^14K]: ཟླ་བ། སྣར་ཐང་། པེ་ཅིན།
[^15K]: བཤིག། སྣར་ཐང་། པེ་ཅིན།
[^16K]: བཅད་པས། སྣར་ཐང་། པེ་ཅིན།
[^17K]: ལས། སྣར་ཐང་། པེ་ཅིན།
[^18K]: ལ། ཞེས་པར་མ་གཞན་ནང་མེད།
[^19K]: རྐྱེན། སྣར་ཐང་། པེ་ཅིན།
[^20K]: བཟློས་པའི། སྣར་ཐང་། པེ་ཅིན།
[^21K]: །_། ཞེས་པར་མ་གཞན་ནང་མེད།
[^22K]: གི། ཞེས་པར་མ་གཞན་ནང་མེད།
[^23K]: ལ། སྣར་ཐང་། པེ་ཅིན།
[^24K]: ཕྲེང་བའི། སྣར་ཐང་། པེ་ཅིན།
[^25K]: གང། སྣར་ཐང་། པེ་ཅིན།
[^26K]: གྲག་པ། སྣར་ཐང་། པེ་ཅིན།
[^27K]: གཡོ་བ། སྣར་ཐང་། པེ་ཅིན།
[^28K]: གི། ཞེས་པར་མ་གཞན་ནང་མེད།
[^29K]: ན། ཞེས་པར་མ་གཞན་ནང་མེད།
[^30K]: ཤེས། སྣར་ཐང་། པེ་ཅིན།
[^31K]: །_། ཞེས་པར་མ་གཞན་ནང་མེད།
[^32K]: །_། ཞེས་པར་མ་གཞན་ནང་མེད།
[^33K]: བཅས་ལ། སྣར་ཐང་། པེ་ཅིན།
[^34K]: འཛིན་པ། སྣར་ཐང་། པེ་ཅིན།
[^35K]: ཡིད། ཆོས་ཉིད་ཟབ་མོའི། སྣར་ཐང་། པེ་ཅིན།
[^36K]: རིམ། པེ་ཅིན།
[^37K]: ཀྱིས། སྣར་ཐང་། པེ་ཅིན།
[^38K]: མ་ལ་སྒོམ། སྣར་ཐང་། པེ་ཅིན།
[^39K]: བསྒོམ། སྣར་ཐང་། པེ་ཅིན།
[^40K]: བསྐོར་བ། སྣར་ཐང་། པེ་ཅིན།
[^41K]: ཐོབ་ལ། སྣར་ཐང་། པེ་ཅིན།
[^42K]: ཐོབ་པའོ། སྣར་ཐང་། པེ་ཅིན།
[^43K]: བཏང། སྣར་ཐང་། པེ་ཅིན།
[^44K]: ཟླ། ཞེས་པར་མ་གཞན་ནང་མེད།
[^45K]: ཡས། སྣར་ཐང་། པེ་ཅིན།
[^46K]: རྟེན་པ། སྣར་ཐང་། པེ་ཅིན།
[^47K]: མེན་ཐབས། སྣར་ཐང་། པེ་ཅིན།
[^48K]: རྐྱེན། སྣར་ཐང་། པེ་ཅིན།
[^49K]: ཀྱིས། སྣར་ཐང་། པེ་ཅིན།
[^50K]: བཅས་པ། སྣར་ཐང་།
[^51K]: བསྟན། སྣར་ཐང་། པེ་ཅིན།
[^52K]: དྲང་སྟེ། སྣར་ཐང་། པེ་ཅིན།
[^53K]: གཞུག། སྣར་ཐང་། བཞུག། པེ་ཅིན།
[^54K]: སྟིམ། སྣར་ཐང་། སྟིམས། པེ་ཅིན།
[^55K]: ལུས། སྣར་ཐང་། པེ་ཅིན།
[^56K]: བྱ། སྣར་ཐང་། པེ་ཅིན།
[^57K]: ཉ། སྣར་ཐང་། པེ་ཅིན།
[^58K]: ཡལ། སྣར་ཐང་། པེ་ཅིན།
[^59K]: བཟུང། སྣར་ཐང་། པེ་ཅིན།
[^60K]: གྲང། སྣར་ཐང་། པེ་ཅིན།
[^61K]: བཟུང་བའོ། སྣར་ཐང་། པེ་ཅིན།
[^62K]: ལ། སྣར་ཐང་། པེ་ཅིན།
[^63K]: ལས། སྣར་ཐང་། པེ་ཅིན།
[^64K]: རྟོག་པ། སྣར་ཐང་། པེ་ཅིན།
[^65K]: བསལ་བ། སྣར་ཐང་། པེ་ཅིན།
[^66K]: འགྱུར་བ་རང་དག་པས། སྣར་ཐང་། པེ་ཅིན།
[^67K]: ཕུབས་བརྟིབས་པས། སྣར་ཐང་། པེ་ཅིན།
[^68K]: བྱུང་བས། སྣར་ཐང་། པེ་ཅིན།
[^69K]: བཅུད་པའི། སྣར་ཐང་། པེ་ཅིན།
[^70K]: མཚམས། སྣར་ཐང་། པེ་ཅིན།
[^71K]: ཟློ། སྣར་ཐང་། པེ་ཅིན།
[^72K]: འབྲུ། སྣར་ཐང་། པེ་ཅིན།
[^73K]: བསྐྱེད་པའི། སྣར་ཐང་། པེ་ཅིན།
[^74K]: ཁྱེར་བས། སྣར་ཐང་། པེ་ཅིན།
[^75K]: རྟོག་པས་སྒོམ། སྣར་ཐང་། པེ་ཅིན།
[^76K]: གནས། སྣར་ཐང་། པེ་ཅིན།
[^77K]: སྒོམ་པ། སྣར་ཐང་། པེ་ཅིན།
[^78K]: སྒྲ། ཞེས་པར་མ་གཞན་ནང་མེད།
[^79K]: ཟློག། སྣར་ཐང་། པེ་ཅིན།
[^80K]: འགྱུར། སྣར་ཐང་། པེ་ཅིན།
[^81K]: བཅད་པས། སྣར་ཐང་། པེ་ཅིན།
[^82K]: ལམ་པ། སྣར་ཐང་། པེ་ཅིན།
[^83K]: ནི། སྣར་ཐང་། པེ་ཅིན།
[^84K]: གཉིས། སྣར་ཐང་། པེ་ཅིན།
[^85K]: བཅད་པ། སྣར་ཐང་། པེ་ཅིན།
[^86K]: གྱིས། སྣར་ཐང་། པེ་ཅིན།
[^87K]: རྫོགས། སྣར་ཐང་། པེ་ཅིན།
[^88K]: སྟོང་པ། སྣར་ཐང་།
[^89K]: ལ། སྣར་ཐང་། པེ་ཅིན།
[^90K]: གྱིས་པའི། སྣར་ཐང་། པེ་ཅིན།
[^91K]: བཅད་པའི། སྣར་ཐང་། པེ་ཅིན།
[^92K]: བསྐལ། སྣར་ཐང་། པེ་ཅིན།
[^93K]: རིམས། སྣར་ཐང་། པེ་ཅིན།
[^94K]: རིམས། སྣར་ཐང་། པེ་ཅིན།
[^95K]: གྱིས། སྣར་ཐང་། པེ་ཅིན།
[^96K]: ལ། ཞེས་པར་མ་གཞན་ནང་མེད།
[^97K]: བཅད་པ། སྣར་ཐང་། པེ་ཅིན།
[^98K]: རྣལ་འབྱོར་པའི། སྣར་ཐང་། པེ་ཅིན།
[^99K]: ལ། སྣར་ཐང་། པེ་ཅིན།
[^100K]: གཞུག་ཏུ་སྐུ། སྣར་ཐང་། པེ་ཅིན།
[^101K]: ལ། ཞེས་པར་མ་གཞན་ནང་མེད།
[^102K]: ལ་ལོག་པས། སྣར་ཐང་། པེ་ཅིན།
[^103K]: སྣང་བ། སྣར་ཐང་། པེ་ཅིན།
[^104K]: མེད་པའོ། སྣར་ཐང་། པེ་ཅིན།
[^105K]: བཟུང། སྣར་ཐང་། པེ་ཅིན།
[^106K]: སྐྱོན། སྣར་ཐང་། པེ་ཅིན།
[^107K]: རྐྱེན་རྣམས་འཇོམ། སྣར་ཐང་། པེ་ཅིན།
[^108K]: སུ། ཞེས་པར་མ་གཞན་ནང་མེད།
[^109K]: བཙལ། སྣར་ཐང་། པེ་ཅིན།
[^110K]: བཙལ་བ་དང་ནང་སེམས་ལ། ཞེས་པར་མ་གཞན་ནང་མེད།
[^111K]: རྟོགས་པ། སྣར་ཐང་། པེ་ཅིན།
[^112K]: འཇུག། སྣར་ཐང་། པེ་ཅིན།
[^113K]: སྒོམ་པའི། སྣར་ཐང་། པེ་ཅིན།
[^114K]: སྤོངས། སྣར་ཐང་། པེ་ཅིན།
[^115K]: ཀྱི། སྣར་ཐང་། པེ་ཅིན།
[^116K]: བཏང། སྣར་ཐང་། པེ་ཅིན།
[^117K]: བཟུང། སྣར་ཐང་། པེ་ཅིན།
[^118K]: བརྩི་བ། སྣར་ཐང་། པེ་ཅིན།
[^119K]: བཟུང། སྣར་ཐང་། པེ་ཅིན།
[^120K]: དུ་མ། སྣར་ཐང་། པེ་ཅིན།
[^121K]: གསལ་ལ་བར། པེ་ཅིན།
[^122K]: ནི། ཞེས་པར་མ་གཞན་ནང་མེད།
[^123K]: བྱ་བའི། སྣར་ཐང་། པེ་ཅིན།
[^124K]: གྱི། སྣར་ཐང་། པེ་ཅིན།
[^125K]: ངེས་པར། སྣར་ཐང་། པེ་ཅིན།
[^126K]: སྡང་བ། སྣར་ཐང་། པེ་ཅིན།
[^127K]: ཡུལ། སྣར་ཐང་།
[^128K]: དཔལ། ཞེས་པར་མ་གཞན་ནང་མེད།
[^129K]: སྡེབས་པ། སྣར་ཐང་། པེ་ཅིན།